Kallid kaasmaalased! Me elame murrangute ajal. Eestimaa on kiiresti muutumas monokultuurseks, intensiivne põllumajandus kaotab senised aasad, nurmed, kaovad liigirikkad niidud, kaovad paljud taimed, linnud ja liblikad. See pole ainult esteetiline, vaid ka tõsine ökoloogiline probleem. Tegemist on ökokriisiga, mis mõjutab meid kõiki mitmel viisil. Oma osa selle ökokriisi süvenemisel on meil kõigil, kes me oma kodumuru, koduaeda püüame ülemäära korda teha, niita, kaotada kõik, mida peame umbrohuks, olgu võililled või nõgesed. On aeg muuta oma suhtumist. Nii kirjutas Jaan Kaplinski ajalehes Sirp 7. novembril 2014 ilmunud artiklis „Pügatud Eestimaa“. Siis ei olnud veel alustanud Greta Thunberg oma streike, polnud avalikkuse teadvusse jõudnud mesinike jõuetu viha massidena mürgitatud mesilaste pärast, kuuendast väljasuremislainest ja kliimakatastroofist räägiti peamiselt teadusajakirjades, lageraiete vastu võitlemise üldrahvalikuks muutumine seisis alles ees. Kui kuus aastat tagasi tundus kirjaniku sõnum hüüdja häälena kõrbes, siis praegu on valusad faktid jõudnud massimeedia kaudu pea kõigi inimesteni ning tekitanud kogu olemasolule ebameeldiva hirmu ja kõheduse fooni. Rõõm on aga tõdeda, et viimases hädas oleme palju rohkem hakanud kuulama spetsialistide – bioloogide, klimatoloogide, ökoloogide – hääli. 2019. aasta detsembris pidas bioloog Aveliina Helm Tartu Ülikooli 100. aastapäeva aktusel loengu, kus ta rõhutas, et rahvus ja loodus käivad käsikäes, ning pööras tähelepanu igaühe vastutusele elurikkuse kaitsmisel. Ümbritseva looduse tunnetamine ja mõistmine, elurikkusega koos elamine on alati olnud eesti kultuuri olulisemaid tahke. Eesti 20. sajandi suurte poeetide – Marie Underi, Betti Alveri, Uku Masingu – luule on lahutamatu loodusest, liikidest, mille keskel ja millega koos nad elasid. Millal me viimati kohtasime Marie Underi luuletuses „Heinamaarjapäev“ mainitud kureherneid, tõrvalilli, maarjaheina? Nagu Aveliina Helm oma loengus tabavalt küsis: kus on meie lapsepõlve kullerkupuväljad praegu? Praeguseks on sõna „elurikkus“ juba üle ekspluateeritud ning seda on poliitiliste eesmärkide nimel kuritarvitatud. Me ei tohi unustada, et tegelikult on sellel reaalne, käega katsutav sisu. Peale mullaviljakuse, kliima stabiilsuse, inimestele toidulaua ning ravimite tagamise on ilmunud uuringud selle kohta, kuidas elurikas keskkond parandab elanike tervist, vähendab kuritegevust, suurendab inimeste sotsiaalset toimetulekut, isegi muudab linnad majanduslikult konkurentsivõimelisemaks. Elurikkas keskkonnas jalutaja tajub oma teekonda lühemana, kui monotoonses tehislikus keskkonnas sama pika teekonna läbinud inimene, tema pulss on aeglasem, stressihormoonide tase on madalam. Elurikkuse kaitsmine ja töö selle säilimise nimel pole enam ammu ainult teadlaste mure, see on teema, mis hakkab vähehaaval imbuma läbi kogu meie elustiili ning valikute. Tore on vaadata, kuidas viimase paari aasta aia- ja koduajakirjades ilmub järjest rohkem selliste artiklite asemel nagu „kuidas hävitada maarjalilled murust“ ja „kuidas edukalt tõrjuda sipelgaid“ lood loodusega koos aiapidamisest, koosluste hooldamisest, maheaiandusest ja kogukonnaaedadest. Kolmkümmend aastat tagasi alguse saanud lõputud niidetud muruväljad, mida bioloog Vello Keppart on nimetanud „rohelisteks kõrbeteks“, hakkavad meie koduaedadest vaikselt taanduma. Samm sammu haaval hakkavad inimesed harjuma ka niitmata muruga koduaedades ja linnaparkides. Suurepärane eeskuju on siin Tartu linnavalitsus, kes on mitmel pool niitmata aladele pannud välja sildid „Siin kasvab elurikkus“ ja suurendanud sellega pargisaartel liikide mitmekesisust. Üksiku aiapidaja võimalustest oma aia loodussäästlikumal hooldamisel räägitakse järjest enam. Kuid just omavalitsused – vallad ja linnad – on olulised suunanäitajad, harijad ning elanike toetajad elurikkuse kaitsmisel. Paraku on vanad tavad ning sisseharjunud teguviisid väga visad taanduma ning ka 2020. aastal leidub omavalitsusi, kus trahvitakse elanikke muru eest, mis on kõrgem kui 15 cm. Endiselt hooldatakse mõnes omavalitsuses teeservi niimoodi, et niidetakse maha orhideed nende õitsemise kõrgajal, koos pajuvõsaga eemaldatakse looduskaitsealused liigid ning pisiloomade, lindude ning putukate elupaigad. Kui omavalitsus annab vastupidist eeskuju, võtab see ka väikeaiapidajalt ja korteriühistult motivatsiooni oma aeda või ühistu haljakut loodussäästlikult hooldada. Elurikkuse hoidmine algab juba planeerimise staadiumis. Üldplaneeringu tellijana (ja vahel koostajana) vajab kohalik omavalitsus haritud, keskkonnateadlikke ning kohalikke olusid väga hästi tundvaid ametnikke. Planeerimise algfaasis tehtud valikud võivad elurikkuse saatuse linnas või vallas määrata aastakümneteks. Kui näiteks juba üldplaneeringus on konkreetsete nõudmiste ja tingimustega määratud linnas või vallas toimiv rohevõrgustik, siis on detailplaneeringute kooskõlastajatel veel aastaid hiljem sellelt baasilt palju lihtsam otsuseid teha. Kogu protsess elurikkust toetava planeerimispraktika sissetoomiseks kohalikus omavalitsuses algab olemasolevate väärtuste kindlaks tegemisest. Väga oluline on kõigepealt põhjalike uuringute tellimine enne mistahes planeeringu alustamist – lisaks taimestiku, linnustiku ja loomastiku uuringutele on vahel vaja ka seente ja samblike uuringut, pärandmaastike analüüsi ning sotsiaalseid uuringuid. Samuti ei tohi alahinnata kohalike teadmisi – sageli teavad just nemad, kus asuvad kunagi pühaks peetud puud ja kivid, pesitsevad haruldased linnud või asuvad head seene- ja marjakohad linnametsades. Praegu, kui omavalitsused ületavad endiste valdade mõõtmed mitu korda, ei tunne ametnik enam sageli isiklikult kohta, kuhu ta näiteks kortermajade arendusele või spordiväljakule kooskõlastuse annab. Kohalikud on aga õnnetud, kui kaob nende lemmik marjul käimise koht või märg jõeluht, kus igal kevadel rändlindude saabumist oodata. Need väärtused pole sageli ametlikes, Maa-ametist leitavates piirangutes kirjas, kuid on elanikele nii hindamatud, et nende kadumisel väheneb elukvaliteet tuntavalt. Väärtuste välja selgitamise ja säilitamise kõrval on järjest rohkem oluline ka uute, elurikkust toetavate väärtuste loomine. Inimene on oma loodusvaenulikus käitumises jõudnud nii kaugele, et olemasoleva keskkonna säilitamisest ainuüksi enam ei piisa – selleks et vältida ökosüsteemide kokkuvarisemist, on vaja ka ise pingutada. Siin tulebki mängu linnade olulisus elurikkuse kaitsjana. ÜRO andmetel elab 2050. aastal 68% Maa elanikkonnast linnades. Et sellist koormust vastu võtta, tuleb linnade nägu muuta säästlikumaks ning loodushoidlikumaks. Linn ei saa ennast enam vastandada loodusele, vaid peab muutuma selle osaks. Praeguses uute üldplaneeringute loomise laines on väga oluline mitte ainult keskenduda olemasoleva rohevõrgustiku säilimisele – paljudes kohtades on see juba kadunud või killustunud.
Seetõttu tuleb olemasoleva alusel tekitada uus rohevõrgustik, mis tagaks liikide liikumise kõigi suuremate rohealade ning väljaspool linnu asuvate rohemassiivide vahel. Tuleb tagada, et rohevõrgustikku killustaksid võimalikult vähesed barjäärid – magistraalteed, raudteed ning et nende trasside olemasolul oleksid liikidele tagatud nende ületamise võimalused. Koos rohevõrgustikuga on kasulik arendada ka sinivõrgustikku (veekogude kaasamist rohelisse võrgustikku) ning rohkem tähelepanu pöörata sademevee immutamise säästlikele lahendustele, selle asemel et sademeveekanalisatsiooni üle koormata ja sellesse lõputult investeerida. Linnades, kuhu on rajatud vihmapeenrad ja looduslikud sademevee immutamise alad (näiteks Soomes) on täheldatud elurikkuse tuntavat suurenemist. Põhjused on sageli üllatavalt lihtsad. Konnad, kiilid ja vesilikud ei saa elada maa-alustes sademeveekanalisatsiooni torudes, aga tiikides ja kraavides neile meeldib. Iga omavalitsus võiks samuti üle vaadata oma haljastute hoolduse põhimõtted. Sageli võib elurikkust haljastutel suurendada väga lihtsate, unustatud meetoditega: jätta parkides lehed talveks kokku riisumata (või teha seda ainult pargiteedel), niita suuremaid alasid roteeruvalt (see tähendab, et mõni ala jääb paariks-kolmeks aastaks niitmata ning seal saavad elada looduskaitsealused kimalaste liigid), istutada haljasaladele taimi, mis pole steriilsed, vaid pakuvad tolmeldajatele nektarit varakevadest hilissügiseni. Kõige viimasena kõige tähtsam – see on keskkonnaharidus. Haridus ei puuduta ainult lapsi ja noori, sageli on vaja harida juba kogenud ametnikke. Omavalitsustes teevad juba koolitusi bioloogid, ökoloogid ja keskkonnamõju hindamise spetsialistid. Neid võiks isegi kohalik meedia laiemalt kajastada ning sinna võiks võimaluse korral olla kaasatud ka kohalik kogukond. Piisava informeerituse korral hakatakse loodetavasti nägema ilu ka seal, kus enne seda ei märgatud – ööbiku pesa hooldamata võsas, kullerkuppusid niitmata heinas, kimalasi mahajäetud tühermaadel. Ringiga jõuame tagasi Tartu elurikkuse infotahvlite juurde, mis on üks ütlemata tore algatus. Nüüd võivad skeptikud öelda, et tore küll, aga kõige sellega oleme juba hiljaks jäänud. Elurikkuse kadu on pöördumatult alanud. Kui aga vaadata seda, kui kiiresti on inimeste teadvus muutunud alates Jaan Kaplinski 2014. aastal ilmunud artiklist, siis on lootust, et kuue aasta pärast on meie linnad ja vallad kui mitte rohkem, siis vähemalt samavõrra elurikkad kui praegu.