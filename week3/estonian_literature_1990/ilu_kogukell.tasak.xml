<teiCorpus xmlns:xi="http://www.w3.org/2001/XInclude" xmlns="http://www.tei-c.org/ns/1.0"> 
<xi:include href="../../bin/koondkorpus_main_header.xml" /> 
<teiCorpus> 
<xi:include href="../bin/header_ilu.xml" /> 
	<TEI> 
		<teiHeader xmlns="http://www.tei-c.org/ns/1.0" xml:lang="et" xml:id="koondkorpus_local_header" n="$Id:$"> 
			<fileDesc> 
				<titleStmt> 
					<title> KELLAKUULJAD </title> 
  				</titleStmt> 
				<publicationStmt> 
  					<p> Vt publitseerimisandmeid failist 
						<ref target="#publicationStmt-main">koondkorpus_main_header.xml</ref> 
					</p> 
  				</publicationStmt> 
				<sourceDesc> 
					<p> Vt allkorpuse päis 
						<ref target="#header_ilu">header_ilu.xml</ref> 
					</p> 
  				</sourceDesc> 
  			</fileDesc> 
		</teiHeader>
  <text>
    <body>
      <div1 type="tervikteos"><head> KELLAKUULJAD </head>
<p> <bibl> <author> <s> LEHTE HAINSALU </s> </author> </bibl></p>
<p> Ahelromaan </p>
<p> <gap rend="ilmumisandmed"/> </p>
<p> <gap rend="esikaane_tekst"/> </p>
<p> <gap rend="kronoloogia"/> </p>
<p> <gap rend="luuletus"/> </p>
<p> <gap rend="luuletus"/> </p>
<p> <gap rend="luuletus"/> </p>
<p> <gap rend="luuletus"/> </p>
<p> <s> Ta lõi silmad valla . </s> </p>
<p> <s> Leebe hälliv üsapimedus oli ära võetud , vasta nägemist vajus kirbe kipitav kerisekarm . </s> <s> Looteveest kortsus jalatallad puutusid kaledatesse õlgedesse . </s> </p>
<p> <s> Too oli tema esimene elu tunnetus . </s> </p>
<p> <s> Ta tõmbas varbad krõnksu , ta kiskus otsaesise kipra ja silmapraod koomale , ta avas hambutu suugi , ent ei karjunud mitte , veel lootis nagu midagi , veel ootas nagu midagi . </s> <s> Siis too kõlas - hele avapihu laksatus vasta kõhna tagapalet , ürgne tervitus igale ilmatulejale , märguanne , et lootku nüid rohkem iseendale - või muidu . </s> </p>
<p> <s> Ta võpatas , venitas suu neljasopiliseks ja laskis kuuldavale esimese hingetõmbe rõkkava kisa . </s> <s> Helesinine ihu läks elusaks roosaks - ning ämmamoor tõstis teda kolm korda ülesse , pomisedes tänusõnu Rõugutajale . </s> <s> Siis andis ämmamoor nurganaisele väetikese alapoolt vaadata . </s> </p>
<p> <s> “ Vahi , vaene kannataja , misuke uhke poiskesevänts ! ” </s> </p>
<p> <s> Tuhuline tunnistas oma ihuvilja , nii hästi kui kuumavee paja kaanel ulpiv lambarasva-küindla valguse aimuke näha laskis , ja ohkas väsinult : </s> </p>
<p> <s> “ Üks nisuke mul juba tares müttab . ” </s> </p>
<p> <s> “ Ootas emand siis latskest õige või ? ” </s> </p>
<p> <s> Vaevast pääsnu ei vastanud , oli seliti õlgedes ja muudku kobas küljealust ; pika tuhnimise pääle tõmbas tillukese sepavasara ilmsiks . </s> </p>
<p> <s> “ Kae vanameest , ühest pojast talle veel vähe ! ” ütles sünnitaja pahanenult . </s> </p>
<p> <s> “ Sepale ju kaht päälelööjat tarvis ! ” kiitis ämmamoor . </s> </p>
<p> <s> Mahasaanu ajas end istukile , vahtis ämmamoorile silmi sisse . </s> </p>
<p> <s> “ Omaenda käega pandsin siia väheldase halli lõngakera , sukavardad tsuskasin sisse , kas sina vahetasid ära ? </s> <s> Ega ma ei ütle , peremees ehk käskis ? ” </s> </p>
<p> <s> “ Mina küll ei , kulla emandakene , kus nüid mina ! </s> <s> Ma ise ju ka naisterahvas , kussa tollega ! ” </s> </p>
<p> <s> “ Kuda siis niimoodu on , et kudamisvärgid pandsin , sepavärgid leidsin ? ” </s> </p>
<p> <s> Ämmamoor libistas vastsündinu käsivarrelt ära nartsu pääle ja kükitas ise ka allapanus sorima . </s> </p>
<p> <s> “ Ei näita lõngakerakest olema , ei halli , ei musta . </s> <s> Eks ma otsi aseme õled näpp-näpult läbi , ennegu kerise alla ajan . ” </s> </p>
<p> <s> “ Mis tost enam . </s> <s> Vanamehe tegu . </s> <s> Meil too ju vana vaielus , poeg ehk tütar . ” </s> </p>
<p> <s> “ Ossa pimeloom , millas ta jõudis , mul olid silmad ees ja taga ! </s> <s> Muudku vast siis , kui kaevul käisin . </s> <s> Ega hullu tea , passis kõivustikus , vasar kaskakarmanis valmis . ” </s> </p>
<p> <s> “ Nii see õkvalt on jah , sina märguta mis sa märgutad , teine teeb ikke teist ja saab oma kätte , ” ohkas lapsetooja , aga naerataski juba pisut . </s> </p>
<p> <s> “ Lepi pääle , kui see kord tulnud on , ja olgu tast rohkelt rõõmu ! ” </s> </p>
<p> <s> “ Poiskesest nüid mõnd rõõmu , une päält neid näedki või kui kere hele , muidu ju papa man sepapajas . </s> <s> Või taplevad omavahel . ” </s> </p>
<p> <s> Ämmaeit kastis näpuotsakese nabaväädi verega kokku , laatserdas punast tite kummagile põsele , et ilus priske inimene kasvaks , tõstis siis ihualasti vääksukese kõhuli ema kõhu pääle , kuna ise hakkas kibusse mõsuvett tempima , võttis pajast kopaga ja tõstis toobrist topsiga , lisas sirtsu siit ja sortsu säält , vahepeal proovis küünarpääga . </s> </p>
<p> <s> Tema aga , ilmmõistmata , vahtis nõgise palklae poole ja luksatas . </s> </p>
<p> <s> “ Ega sul , kulla moorikene , vett maha loppunud ? ” </s> </p>
<p> <s> “ Et hakkab oksendama ? </s> <s> Ära pelga , mitte kui üks piisake ei pudenend , mitte kui üks jumala tilgake , ei murusse , ei kerisele - olin hooles mis hirmus . </s> <s> Ja veepang tuli kah üheainsa tõmbega ülesse , kõik sai toimetatud nagu kord ja kohus , kussa tollega ! </s> <s> Läheb sul aegsasti käima , tuleb mees nagu muiste . </s> <s> Ja kui emand veel ristimise ajaks lauluraamatu lehe mütsikese sisse paneb , siis saab vast kirjatundjakski , ega hullu tea - nüidsel ajal. ” </s> </p>
<p> <s> “ Tütrekeseks ei saa ta ikke . ” </s> </p>
<p> <s> “ Jõuab emand veel latskesi ilma kanda küll ja küll , noor rammus naisinimene . </s> <s> Esiotsa tulevad ikke poiskesed , aga pärast , kui tee valla , vat siis . </s> <s> Emand teadku vanu pruuke , eks ma eelmine kord ju mõnda kõnelenud ka , aga vist ei pandud tähtsaks . </s> <s> No ütelgu nüid armas emand , kas mehekene tuli tol korral sinu manu kura külje poolt ? ” </s> </p>
<p> <s> “ Vast ikke kura külje poolt , säng on ju vasta seina ja peremees magab edepool . ” </s> </p>
<p> <s> “ Sääl too on ! </s> <s> Mis ma kõnelesin ! </s> <s> Pead sängi ümber pöörma ! ” </s> </p>
<p> <s> “ Kummali või ? ! </s> <s> Siin ei avitagi muu nõu , kui säng kummali ja mitte üks manutulek ! ” </s> </p>
<p> <s> Too oli vist naljakas ette kujutada , nurganaine turtsatas naerma ja ämmaeit avitas kaasa . </s> <s> Ämmaeit naeris , et nurganaisele tervis tuleb , kui ta juba nalja heita jõuab . </s> <s> Nurganaine naeris , sest talle meenus lapuliste pulmalaul teisel hommikul : </s> </p><lg type="free"><l> Veli , hella vellekene , </l><l> kurask võtku kositavat , </l><l> võõrast vallast võetavat - </l><l> mõista ei man magada , </l><l> mõista ei õhta hõlma tulla : </l><l> jala ai jalutsi pääle , </l><l> pää ai pähitsi pääle , </l><l> suu ai üle sängi veere ! </l></lg>
<p> <s> Siis võttis ämmaeit kerise eest maast vihaoksakese , näitas piltliselt . </s> </p>
<p> <s> “ Näet see tüükaots on jaluts , see lehine on pähits , ja nüid vahetan jalutsi sinna kus pähits oli ja pähitsi vahetan jalutsi paigale ja nüid magab mehekene hääd kätt ja tuleb manu hää käe poolt . ” </s> </p>
<p> <s> “ Pääots peab ikke akne pool olema , aken on näedsa siin , ” ütles nurganaine ja säädis õlekõrre püsti . </s> </p>
<p> <s> “ No mis siis avitab ? </s> <s> Siis avitab too , et emand keeraku ennast hääle küljele - noh nagu meheke mant ära pöörab , nii sina pöörad magama hää külje pääle ja tüdriklats on tehtud . ” </s> </p>
<p> <s> “ No ei taha ma latsist kuuldagi enam , nii valus ja vaevane kõik nagu on ! ” ohkas mahasaanu südame põhjast . </s> </p>
<p> <s> “ Lapsevaev ehk mullune lumi - nagu möödas , nii meelest , ” ütles ämmamoor ja tõi veekibu näha . </s> </p>
<p> <s> “ Katsu , kallis emandakene , vast on paras lämmi . </s> <s> Esimesest mõsuveest öeldakse : too olgu niikui lüpsipiim . ” </s> </p>
<p> <s> “ Eks sa ise tea ju küll , ” kostis titeema , aga pistis sõrmed siiski kibusse , solgutas moodupärast . </s> </p>
<p> <s> “ Katsu no katsu , ” sundis ämmaeit . </s> </p>
<p> <s> Emand taipas , nukerdas pluusekarmanist nutsaka , kooris lagedale hõberaha , libistas kibusse . </s> <s> Ämmamoor luges kolm issameiet pääle , pistis tunniveerandiku vanuse poisslapse vette , laapas villase lapiga üle , tõstis välja , laskis ära tilkuda , tupsutas nartsuga kuivaks , pööras osavalt hamesse . </s> <s> Esimeseks mähkmeks oli naisterahva hame , et pruudid ei hakkaks poissi põlgama . </s> </p>
<p> <s> “ Na narune hame , ” vabandas titeema . “ Rutuga rabasin . ” </s> </p>
<p> <s> “ Too ju hää küll , esimesed ihukatted olgu ikke vanast tehtud , kasvab hoidlikuks , ei raiska rõivit , ” õpetas ämmamoor , ise mässis pikka vööd pambukese ümber , muudku mässis ja mässis ja mässis . </s> </p>
<p> <s> “ Ära nii kõvaste , vast käkistab , ” palus titeema . </s> </p>
<p> <s> “ No kossa , emandake , olgu küll et poiske , pole tollelegi kõveraid jalgu tarvis . ” </s> </p>
<p> <s> Lõpuks oli pamp valmis , kõva ja sirge ja kena kui rehapulk . </s> </p>
<p> <s> “ Noh todaviisi , ” kiitis ämmamoor , tegi lapsele ristimärgi , enne kui tema õlgedesse pani ema manu . </s> </p>
<p> <s> Aga tema hakkas rahutult nohisema , suukesega ahnelt otsima , pööras ja keeras pääd kurale ja hääle , nii paljukest kui mähkmed andsid . </s> </p>
<p> <s> “ Terane loomake , ” kiitis ämmamoor . “ Näet napsas ennast kui üks verikaan tissi otsa , ei see eluski nälga jää . ” </s> </p>
<p> <s> Ämmamoor naeratas , rahul töö ja tasuga , õngitses hõbemündi kibu põhjast , hüpitas pihupesal kuivaks , pistis vöötaskusse paigale ; sääl kuuldus teisi ees kõlisevat . </s> </p>
<p> <s> “ Lähen viskan mõsuvee üle tare katuse , kasvab kuulus mees , ” ütles ämmaeit . “ Olge teie seni . ” </s> </p>
<p> <s> Valgus ja värskus ja kargus lõi tal hinge kinni , kui nad riburodus mööda jõõrdlikast rada üle õue toperdasid - tema ämmamoori kaenlas ja titeema peremehe kaenlas . </s> <s> Halliruuduline suurrätt oli talle ümber mähitud , kale serv üle suu ja nina tõmmatud , aga küindlepäeva terav õhk pääses ommete vahele . </s> <s> Tema silmad olid maailma imedele lahti jäetud , nood vahtisid otse laia laisa lume langemisse . </s> </p>
<p> <s> Too oli tema esimene ilmaruumi tunnetus , ennegu rammusad helbed ripsmeid raskeks tegid ja tihedalt pilgutama sundisid . </s> <s> Aga midagi oli ta jõudnud näha , midagi kirgast ; puhta kõrge lume langemine oli teda juba ära märkinud , nii et madal karmune tareõhk ja kõik muu , mis hiljem tuli ehk tulemata jäi , ei pääsenud peamiseks . </s> </p>
<p> <s> Koiduaegne tuisk oli raja mõnes kohas hangeharjaga tasa pühkinud . </s> <s> Ämmamoor tegi jäljed ette ; tareni jõudnud , vajutas raske lingi küünarpääga alla , ikke kandamit hoolega hoides raputas suured meesterahva vildid külma kotta maha , tormas läbi rehetoa , tõukas kambriukse valla , läks pani tite ristipidi paarisrahva sängi jalutsisse , et kasvaks kuulekas laps . </s> <s> Siis laskus ämmamoor säälsamas kükali , harutas sõba siilud valla , päästis mütsipaelad kurgu alt lõdvemale ja kiitis : “ Noh todaviisi ! ” </s> </p>
<p> <s> Nüid avitas ämmamoor emandat lambanahka kasuka seest välja ; too tehtud , talutas teise külitama sängi pääle . </s> <s> Toogi tehtud , astus ämmamoor kõrvale ning jäi silmama , kuidas peremees uut titte tunnistab , kas arvab ka oodatuks . </s> </p>
<p> <s> Näh , peremehe püksid läksid meelest , poiske jäigi läbi püksiharu laskmata , kahetses ämmamoor . </s> <s> Mine sa papasid tea , viis küll sepavasara tuhuvoodisse , aga pärast viskab ette : oleks tüdruk olnud olema ! või hoiab esimest poega rohkem . </s> </p>
<p> <s> Sääl kääksatas köögiuks nagu vasta tahtmist , perepoeg astus lähemale , tõrksalt ja venitamisi . </s> <s> Poiske oli aknast näinud imeliku rongikäigu tulekut nende oma sauna mant , vahtinud imelikku kõndimist maja poole , ja imelik ohutunne oli ta südant pitsitanud , nii pisike kui ta süda oligi , nagu kaitstuse lõppemise tunne oli too olnud . </s> </p>
<p> <s> “ Tule siia , Ott , tule kae , mis meil on ! ” kutsus ema imeliku häälega . </s> </p>
<p> <s> Ott tuli , ikke pikkamööda , ikke viiveldes , toetas põlved vasta sängilauda , vaatas ka ja mõtles omaette , pööras siis pilgu isale , aga isa vahtis ainult toda imelikku asja sängi pääl ega vastanudki Oti pilgule . </s> </p>
<p> <s> “ Pupe , ” ütles Ott viimaks , ja pidi säälsamas kohkuma : arvatud nuku läks näost koledaks ning tegi hirmsat validat häält . </s> </p>
<p> <s> “ Mis sa tollest siia tõid ? ! ” küsis Ott ämmamoorilt . </s> <s> Kellelt siis veel , kui pupe oli just tolle poolvõõra naise süles olnud . </s> </p>
<p> <s> “ Noh eks ma käinud sauna taga kaemas , kas tiigil veereke juba valla , kas annab vett kätte , ja sääl see pamp oligi , vääksus nutta , ” seletas ämmamoor . “ Hale hakkas , tõin teie manu sooja , kuhu siis muiale selle külmaga . ” </s> </p>
<p> <s> “ Sa ju tahtsid endale vellekest , et hää trihvaad mängi ja varessepesi otsi , ” ütles ema . </s> </p>
<p> <s> “ Mitte ss-seda julka ! </s> <s> Vii minema ! ” paiskas Ott ämmamoorile näkku , endal silmad pääs püsti , ja tormas ulvates rehetarre vanaema sängi alla . </s> </p>
<p> <s> Peremees naeris justkui häbelikult , laiutas käsi , ennegu kiirustas pojale järele säärase tuhinaga , mis ei jätnud kaksipidi mõtlemist : peremees kasutas juhust , et kaduda , kuna ei teadnud , kuis olla või mis ütelda , ehkki mõistis , et naised ootasid tunnustust oma suurele tööle . </s> </p>
<p> <s> Titeema torkas tissinöpsi uuele poiskesele suhu ja ämmaeit jäi toda tegevust tunnistama , selg ahju najal . </s> <s> Tükk aega ei kostnud muud kui ahnet lutsimise heli siit ja vaigistatava nutu nuukseid säält . </s> <s> Peremehe kõne voolas rahulise madala ojana , sõnadest ei saanud läbi seina tuhkagi aru , oli kuulda nagu ühtlase voolamise uinutavat häält . </s> </p>
<p> <s> “ Noh todaviisi , ” tegi ämmaeit kokkuvõtte . “ Mis ma siin vahin , suik tuleb pääle , tarvis saun kraami ja ära kodu poole kerima nakata , sääl jäi kõik kah ripakile . </s> <s> Ma tulen enne minekit veel tarre , kaen üle , kuis on , olge teie seni . ” </s> </p>
<p> <s> Ämmaeit kuuldus läbi rehetoa minnes veel midagi ütlevat , peremeest oppavat võib-olla või Otiga seletavat , ennegu köögi uks ja toojärel vööruse uks käis . </s> <s> Nüüd jäi kõik soiku , kogu maailmas ei juhtunud midagi enamat , kui et titeema lesis põiki sängi ja poiss lutsis kluginal , kuni peremehe sammud kostsid üle rehetoa savipõrmandu tulemas ja kambriukse taga seistumas nagu aru pidades ; siiski ei taatsunud sammud tagasi , vaid kambri uks nukerdati ettevaatlikult valla . </s> </p>
<p> <s> “ Ma märgutasin , et magate . </s> <s> Nii tassa kõik . ” </s> </p>
<p> <s> “ Ei ole aega , me võtame pruukosti , ” ütles titeema . </s> </p>
<p> <s> “ Piima on ? ” </s> </p>
<p> <s> “ Piima on . ” </s> </p>
<p> <s> “ Issand olgu tänatud . ” </s> </p>
<p> <s> “ Issand olgu tänatud kõige eest . ” </s> </p>
<p> <s> Titeema pikutas , poiss lutsutas juba unenohinal , peremees seisis ja naeratas , rasked käed ripakil . </s> </p>
<p> <s> “ Mis sa oled märgutand nimeks panna ? ” küsis imetaja . </s> </p>
<p> <s> “ Pane sina . ” </s> </p>
<p> <s> “ Sina pane . ” </s> </p>
<p> <s> “ Mis mina , ” ühmas peremees ja süütis lagipääd . “ Kae - olgu vast Jott . ” </s> </p>
<p> <s> “ Jott ? ” imestas perenaine . “ Johannes siis ? ” </s> </p>
<p> <s> “ Ei , peris Jott . </s> <s> Jott ja Ott . </s> <s> Sepa Ott ja Sepa Jott , kaks üle küla vellekest . ” </s> </p>
<p> <s> “ Kas too pole veidike nagu kena ? </s> <s> Rahvas hakkavad naerma . ” </s> </p>
<p> <s> “ Nimi ei riku meest , kui mees nime ei riku . ” </s> </p>
<p> <s> “ Kui on nimi , mis nimi on . </s> <s> Aga too - Jott ! ” </s> </p>
<p> <s> “ Noh vast peaks ikke riimis olema . </s> <s> Ma märgutasin , ” ütles peremees ja pahvas : “ Ise sa pandsid hanesule tuhusängi ! </s> <s> Milleks ! </s> <s> Justku kudamisvärkidest küll poleks saand ! ” </s> </p>
<p> <s> Titeema lahvatas näost verevaks , aga toda ei olnud kambri hämaruses märgata , muudku et ta ise tundis vere lõkkamist paletes ja kaelal ning häbenes veel enam . </s> <s> Siiski püüdis ta ennast kaitsta , ehkki teda polnud süüdistatud ; ta tõstis pilgu imetustöölt ja küsis : </s> </p>
<p> <s> “ Kas sa oleks Lott või Rott pannud , kui olekski latske olnud ? ” </s> </p>
<p> <s> “ Ei olnd ju . </s> <s> Mul on rehkendatud , nood saavad nimeks Liinu , Triinu ja Riinu , kui ükskord pärale jõuavad . ” </s> </p>
<p> <s> Peremees mahutas end sängi perenaise kõrvale istuma , pani selja vasta seinapalke , ajas rinna kummi , sirutas pihud kukla taha sõrmseongusse , ning jäi todaviisi vahtima , kuidas videvik tare nurkadest keskpõrmandule roomas . </s> <s> Too oli võõras vaadata , paistis teisite kui sepapajas . </s> </p>
<p> <s> Lõpuks ütles peremees : </s> </p>
<p> <s> “ Me oleme ju kah kenaste riimis - Aada ja Aadu . </s> <s> Aga kui sa arvad . . . ” </s> </p>
<p> <s> “ Olgu no . </s> <s> Eks ma harine . </s> <s> Jott unekott , ” ütles Aada ja tõmbas tissi ära . </s> <s> Jott luigutas õndsalt edasi . </s> </p>
<p> <s> Muidugi oli see Liisu , kes , valgesse päärätti köidetud komps käe otsas , häbelikult köögi lävele ilmus . </s> <s> Rehetoa uksed seisid vahelt valla ja Aada nägi teda selgeste oma sängi ära . </s> </p>
<p> <s> Esimene katsikuline puruvaene , too ju vaesuse vaeva toob tema poja elutee pääle ! </s> <s> Ohu tühjaks tegemiseks keeras Aada end kärtsti kurale küljele , ise näitles , nagu oleks nõnda mugavam tulejat tervitada . </s> </p>
<p> <s> “ Tule aga edesi , Liisu , missa pelgad ! ” </s> </p>
<p> <s> Aga Liisu oli juba näinud ja mõistnud . </s> </p>
<p> <s> “ Ega mina ole ommetegi edimene katsikuline ? ! </s> <s> Vai jummal ! ” </s> </p>
<p> <s> “ Mis tost , küll teised tulevad omal ajal. ” </s> </p>
<p> <s> “ Oless ma toda tiidnu , oless ma hingestki aimanu ! ” </s> </p>
<p> <s> “ Usu sa nüid vananaiste lori ! </s> <s> Mul on sinu tulekist ütlemata hää meel ! </s> <s> Tule edesi , tule näitan sulle titte ! ” </s> </p>
<p> <s> Aga Liisu ei tihanud tite poole pilkugi heita , vähemalt mitte kohemaid . </s> <s> Liisu pani kompsu laua otsakese pääle ja hakkas jooksvakõverate sõrmedega rätinuka sõlmede kallal näpitsema , laskis toojuures suuvärgi väledasti jooksma , asus küla uudiseid laiali laotama , otsekui mõtleks sõnavulinaga ennast meelepärasemaks pesta . </s> </p>
<p> <s> Viimaks langesid rätiotsad puukausi ümbert ja Liisu võis titepudru nurganaisele kätte viia . </s> </p>
<p> <s> “ Ilus valge suurmapudru ! </s> <s> Ole sa tuhandest terve , Liisukene ! ” </s> </p>
<p> <s> “ Piimaga pooleks keedetu . ” </s> </p>
<p> <s> “ Ja võisilm nii suur tsõõrik ! </s> <s> Ja munad kõik kenaste serva pääl ! ” kiitis Aada . </s> </p>
<p> <s> “ Näet mune ei sattund rohkem olema kui kõigest kolm , võta noodki hääks , kanad-roisud , ei tiia , mis neil arus , ennegu jaole saad , nokivad koore katski , kõik pask pesa pidi laiale . ” </s> </p>
<p> <s> Aada ei saanud teisite kui kombekohaselt tooja heldust kiita : </s> </p>
<p> <s> “ Et sa ka nii suure kausiga pidid tooma ! </s> <s> Kas omi latsile jäie ka ? ” </s> </p>
<p> <s> “ Latsed jäivad minust laua ümbre pudrumaiust ajama , ega siss iga päev sihukest . ” </s> </p>
<p> <s> Aada upitas end ühe kannikanuki pääle istuma , todaviisi sai valuhirmu ära petta . </s> <s> Ta küünitas kaela ja hüüdis rehetoa poole : </s> </p>
<p> <s> “ Ott-poiske , kus sa oled ? ” </s> </p>
<p> <s> “ Siin , ema , mis sa tahad ? ” kostis tuhmilt nagu sängi alt . </s> </p>
<p> <s> “ Ära häbenda , Otikene , tule titepudru maitsma , tädi Liisu näet tõi . </s> <s> Mine otsi , kus peni ja Tiisu , too mõlemba ühes ja kutsu isa ka manu ja võta üks kamalutäis luitsit , kui tuled , enne kae perra , kas on mõstud . ” </s> </p>
<p> <s> “ Mille jaoss ? ” </s> </p>
<p> <s> “ Tee mis kästud , ole kuku lats , küll siis näed . ” </s> </p>
<p> <s> Kass tuli juba sörgiga , händ püsti , pole Tiisul nii sügavat und , et oma nime ära ei kuuleks . </s> <s> Talle ja koerale pandi hääkene suur portsuke põrmandule vana pruugi kohaselt , et vastsel ilmakodanikul elajatest häda ei sünniks . </s> <s> Toojärel pidi titeema kausiserva päälitsed munad ära sööma ning pidulikult titeputru proovima , ja alles nüid võisid kõik teised lusika sisse torgata . </s> </p>
<p> <s> Aga ei saadud veel õieti suud seks , kui vööruse uks valla tõmmati ning trobikond naisi sisse trampis , kloppides vilte ja ropsides kasukasiiludelt lund maha ning sundides üksteist ettepoole . </s> <s> Rehetuba lõi lume värsket hõngu ja külanaiste rõõmsat vada täis . </s> </p>
<p> <s> Nüid hakkas kõik otsast pääle - kompsude lahti köitmine , teekonna sündmuste jutustamine , pudrukausside imetlemine , koera ja kassi ülesse ostmine . </s> <s> Liisul oli hää meel : külanaised ei saanud näha kolme siniseks keedetud muna tema katsikukausikesel , õieti tolle pärast oligi ta nimme teistest ette rühkinud - sihukesel puhul pannakse kõik tähele ega unustata ilmaski . </s> <s> Nüid lootis Liisu koos teistega titte kaeda , pelgamata olla esimene . </s> <s> Toda tehtigi kohe , niipea kui igaüks oli küllalt saanud teiste keedust kiita ja oma putru halvustada , et teised tollele vasta vaidleksid ; pudruvõistlus oleks nagu katsikuliste salajasem eesmärk olnud . </s> </p>
<p> <s> Ott kuulas hämmastusega , mis külatädid arvasid ja ütlesid tema vellekese kohta , kui too mähkimiseks valla oli kooritud . </s> <s> Ott vaatas nagu kellegi teise silmadega , kuidas väikeveli ägisedes ja õnnelikult kõhnu koibi sirutas . </s> <s> Tädid kiitsid pupe kõige ilusamaks nisalapseks , keda nad oma elus näinud . </s> <s> Validate kilgetega tervitasid nad ootamata veejuga , selle kõrge kaar pidi nende meelest näitama märki erilisest vaimuandest . </s> </p>
<p> <s> Aga Otti ei pandud tähele , ei sootumakski , nii et Ott ise ka unustas enda olemasolu , kuni ema teda lõpuks märkas - alles siis , kui kedagi oli vaja kööki saata lusikaid juure tooma . </s> <s> Tolleks oli Ott nüid hää küll . </s> </p>
<p> <s> Sepaisand Aadu oli vadereid manitsenud , et nood püha talituse ajal vagusi seisaks ja silmad aina lapsukesel hoiaks : teada on , et ristilapsest saab edvistaja , kui vaderid ringi vahivad , ehk kui mõni neist peaks nina nuuskama , siis ei jõua jõmpsikat ära kasida . </s> <s> Ristivanemad olid püüdlikud ja kõik läkski sündsalt sinnamaani , mil pastor Körber selge häälega kuulutas : </s> </p>
<p> <s> “ Isa , Poja ja Püha Vaimu nimel - olgu sinu nimi Jott ! ” </s> </p>
<p> <s> Kahin läbis kambritäit rahvast nagu tuulehoog rüävälja ; too oli üsna vilu kahin . </s> </p>
<p> <s> Sääl kuulutas Oti niisama selge hääl : “ Too on Oti Jott ! ” </s> </p>
<p> <s> Jälle käis kahin läbi rahva , todakorda üsna leebe kahin , mis näis eelmise kahina kustutavat . </s> </p>
<p> <s> “ Sosoo , või sinu oma veli ! ” ütles kirikisand ja silitas Oti pääd ning nõnda sattus pisut Joti ristimisvett Otigi padrikusse juuksetukka . </s> </p>
<p> <s> Kui lauda kutsuti , hoolitses ämmamoor , et vaderid tihedalt kokku istuks . </s> </p>
<p> <s> “ Mille perast , ruumi ju om ? ” imestas noorem ristiema . </s> </p>
<p> <s> “ Tulevad tihedad hambad ! ” õpetas ämmamoor . </s> </p>
<p> <s> “ Heldel ommava harva hamba , ” vaidles ristiema ja laskis naerdes näha oma suuri hõredaid esihambaid . </s> <s> Tollegipoolest nihkus ta noore ristiisa kaenlasse nähtava häämeelega . </s> </p>
<p> <s> “ Sosoo , või Oti Jott , ” ütles kirikisand veelkord , ennegu lauluraamatu valla tegi ja laulu ülesse võttis . </s> </p><lg type="free"><l> Südamest nüüd paneme </l><l> palved Sinu südamesse . </l><l> Tee , mis meie palume , </l><l> kuule meie õhkamisi : </l><l> et see nimi , mis on antud , </l><l> elukirjasse saaks pantud ! </l></lg>
<p> <s> Titeema kuulas varrurahva laulu , ilma et oleks suutnud kaasa ümisedagi : härdusetomp oli kurgus nuttu kõditamas , otsegu oleks kõik lapsekandmise vaev ja viletsus ning nurgavalud ja mahasaama õnn just praegu krooni leidnud . </s> <s> Nii istus Aada , pilk üsas , näperdas alumist pluusenöpsi , tundes rindu pakitsusest hõõguvat . </s> <s> Aada mõtles hämmeldunult : nüid ongi Joti nimi taevakirjas ja kas mõnd teist Jotti sääl leidub , ehk on tema ihuvili ainus ja äravahetamatu ? </s> <s> Kui Aada nõnda istus , leppis ta südames ära oma mehega , et see aina poega oli tahtnud ja tagatipuks kummalise nime pannud : nüid näis Aadale , et õkva nii ongi kõige sündsam . </s> </p>
<p> <s> Kui pisut kehakinnitust oli võetud , kiirustas pastor Körber lahkuma . </s> <s> Enne veel silitas Oti pääd , muheles ja ütles : “ Ole siis hää veli Oti Jotile ! ” </s> </p>
<p> <s> Ott uuris hoolega rehetare savipõrmandut , tal oli ootamatust tähelepanust nagu häbi ja nagu häämeel , ja ta ei suutnud otsustada , kumb on suurem ehk kumb peaks sellisel silmapilgul suurem olema , häbi või häämeel , aga toda tundis küll , et kirikisand on pannud tema pää pääle suure koorma . </s> </p>
<p> <s> Kui vööruse uks kirikhärra järel kinni langes , algas õige pidu . </s> <s> Nüid kõnelesid kõik korraga , otsekui mõtleksid tasa teha tubli tunni pikkust sunnitud suupidamist . </s> <s> Mehed istusid rehetares sõnakas ringis , õlletoop vahel , ning arutasid ilmaelu , mõisategu ja sepa tööjärge . </s> <s> Naised seisid kambris vastristitu ümber , pääd koos nagu salajuttu puhudes , nemad vaagisid väetikese ülalpidu talituse ajal , sõelusid vastse inimese tulevikuendeid . </s> <s> Igatahes maganud ega vääksunud Jotike ei olnud , tukunui ega kisakõri temast ei tule , küllap tuleb allaheitlik loomuke , kes siiski ei pelga trotsida - ristimisveega kohtumisel oli ta end kühma tõmmanud , kibekortsus näo teinud ja nagu midagi pomisedes suud muigutanud . </s> </p>
<p> <s> Ämmamoor hakkas tantsu ja laulmist korraldama , kuidas siis muidu , heldeke , ikke nagu kord ja kohus , Jotikene peab hää lauluhääle saama ja jõudsaste kasvama . </s> <s> Ott seisis kõrvalises kohas ja mõtles , kas nüid jääbki nii : muudku Jott ja Jott . </s> <s> Ei aimanud velleke , et nad on üsna ühe pulga pääl - elu keerleb inimese ümber üleüldse vaid kolm korda : ristimisel , pulmades ja matustel ; ning esimene puhk on igaveseks möödas niihästi temal kui Jotil . </s> </p>
<p> <s> Sepaemand Aada ei mallanud latskestega oodata . </s> <s> Kui Joti ja Oti vahet oli olnud napilt kolm aastat , siis nüid sündis kolm tüdrukut kolme-nelja aasta sees . </s> <s> Külavahel haletseti , et vaene Aadakene ei pääsegi piimast valla ; Otti ja Jotti ei kahetsenud keski , ehk küll nood pidid varakult täiearuliseks saama ja ise enda eest vastutama , sekka veel sõsaraidki karjatama . </s> </p>
<p> <s> Esiti oli Jott olnud Oti kindel liitlane , vähemalt senikaua kui tarvitas üle kraavi avitajat . </s> <s> Varesepesade otsimisel oli vanem veli vaieldamatu mõjumees , kes teadis , millal ja kuhu sammud säädida . </s> <s> Jutuajamine käis neil toojuures enamaste ühe malli järgi . </s> </p>
<p> <s> Ott : Me peame ümbertsõõri kõndma . </s> <s> Maa on mäda veel . </s> </p>
<p> <s> Jott : Mädaveel . </s> </p>
<p> <s> Ott : Kae - ongi ! </s> <s> Vahi tolle kõivu otsa , sinna ülesse harude vahele ! </s> </p>
<p> <s> Jott : Haludevahele . </s> </p>
<p> <s> Ott : Vahi ülesse kõrgele ! </s> </p>
<p> <s> Jott : Kõlgele ! </s> </p>
<p> <s> Ott : Ei mitte sääl ! </s> <s> Sääl ! </s> </p>
<p> <s> Jott : Mittesääl-sääl ! </s> </p>
<p> <s> Ott : Kas sa ikke veel ei näe ? </s> </p>
<p> <s> Jott : Ikkeveeleinäe ! </s> </p>
<p> <s> Ott : No oled tainapää ! </s> </p>
<p> <s> Jott : Vales on tainapää . </s> </p>
<p> <s> Ott : Vares sul jah tainapää ! </s> <s> Kus mehel jutt ! </s> </p>
<p> <s> Jott : Mehejutt ! </s> </p>
<p> <s> Pikapääle hakkas Otti tüütama Joti komme kõike nagu kaja korrata ja velle sabas kui takjanupp rippuda . </s> <s> Tarvis Jott valla opata ! </s> <s> Ükskord näitaski Ott väikevellele sinikuuelise sitika kätte ning kuni veli sitika man kükitas , hiilis ise puhmaste vahele pakku . </s> <s> Kui siis Jott äkki leidis end üksi olevat ja siia-sinna joosklema ning Otti hõikuma hakkas , hõõrus Ott häämeelest käsi ja itsitas , et näis , mis too nüid ette võtab . </s> <s> Varsti oli vellekese võhm väljas , veli heitis end mätaste vahele kummali ja kisas kibedasti . </s> <s> Nüid tuli Ott puhmastest nagu õige mees kunagi ja noomis veel päälegi , et mis sa sõge pasundad , ema kuuleb viimaks ära . </s> <s> Kui veli järele ei jätnud , kummardas Ott alla ja puudutas velle õrnu lendlevaid lapsejuukseid . </s> </p>
<p> <s> “ Õige narr , kus ma siis jäin ! </s> <s> Pane nüid päälmine mokk alumise pääle ja jää hääga vakka ! ” </s> </p>
<p> <s> Aga Jott tõstis pääd ja vaatas suurte märgade silmadega velle kavalatesse pilusilmadesse , otse silmapõhjadesse , otse südamesse välja , ja velle pilk oli nii lõpmata tark , nii läbinägev , et Ott velle pilgu kannul oma südamesse vaatas , nutma puhkes ja teisel kõvaste ümbert kinni võttis . </s> </p>
<p> <s> Säälsamas tõusid nad jälle ja jooksid ja hüppasid kui tiivust kantud . </s> <s> Maailm oli suur ja imeline , võis minna koplisse ja juua himu täis kõivumahlast , võis rüüpida nagu hobune otse pangest ehk panna suu vasta magusalt kleepuvat puurenni ning säält ripsida seltsis kusirautsikutega ja alles uimaste kärblastega ; võis minna pinumaale , ehitada haohunnikusse onn ehk pöörata ümber maakive ja vaadata , kes sääl all elavad ; võis minna sepapajasse kaema , ega mõni täkk rautada ole toodud ehk vastseid äkkepulki tellitud , võib-olla annaks isa kummagile tillukese sepavasara , siis nad tohivad päris vasaraga päris rauda raguda , nii et tulekirbud nelja kaarde kargavad . </s> </p>
<p> <s> Esiotsa olid veliksed kõiges ühel arul - nagu Ott ütles , nii jäi . </s> <s> Mida aasta edasi , toda enam hakkas Jott kaelasooni kasvatama . </s> <s> Juhtus , et Jott tuli Otiga kalale küll , aga unustas õnge maha ning vahtis siis niisama ringi , sumas Luutsnas , sogas vett ja hirmutas kalu , kui noid sääl oligi . </s> </p>
<p> <s> “ Sa unetid meelega , ” ütles Ott . </s> </p>
<p> <s> “ Mulle ei meeldi püida , ” ütles Jott . </s> </p>
<p> <s> “ Sa ei viitsi , ” ütles Ott . </s> </p>
<p> <s> “ Viitsin aga küll , ” ütles Jott . </s> </p>
<p> <s> “ Mis sa siis ei püia , ” ütles Ott . </s> </p>
<p> <s> “ Mulle kala ei meki , ” ütles Jott . </s> </p>
<p> <s> “ Kassikala . </s> <s> Kesse käseb mekkida , ” ütles Ott . </s> </p>
<p> <s> “ Siputab õnge otsas , ” ütles Jott . “ Ja ussi ei meeldi panna . ” </s> </p>
<p> <s> “ Pane kihulane , ” ütles Ott . </s> </p>
<p> <s> “ Kihulast kah ei meeldi panna , ” ütles Jott . </s> </p>
<p> <s> “ Sa pelgad ! </s> <s> Argpüks ! ” ütles Ott . </s> </p>
<p> <s> “ Mis ma pelgama peaks ! ” ütles Jott . </s> </p>
<p> <s> “ Et hammustab , ” ütles Ott . </s> </p>
<p> <s> “ Ei pelga ! </s> <s> Kesse hammustab ! </s> <s> Ei hammusta keski ! ” </s> </p>
<p> <s> “ Pelgad aga küll . ” </s> </p>
<p> <s> “ Ei aga pelga ! ” </s> </p>
<p> <s> “ Mis sa siis ei püia , sa ikke pelgad , mis muud ! ” </s> </p>
<p> <s> Jott pööras ennast teisale , pööras vellest ära kogu kehaga , ning Otile tundus , et ka kõrvade ja südamega . </s> <s> Veli Jott sumas Luutsnas , kaevas kämblaga kaldamuda , pildus toda heinamaad pidi laiale , sogas vett ja peletas kalu , keda veli Ott kõigest hingest püidnud oleks . </s> <s> Varsti hakkas Jott kodu tahtma , aga emalt oli vali käsk , et koos mingu , koos tulgu . </s> </p>
<p> <s> Teinekord jälle jättis Jott meelega jooksu katki , kui nad üle lattvärati olid karanud ja koplist välja kihutasid , just kõige põnevama koha pääl , vähe enne mudalompi oli Jott jalapäält seisma jäänud , kuna nägi , et veli tões ja vaimus lidub ega anna lootustki ette jõuda . </s> </p>
<p> <s> “ Mina olen tugevamb , ” ütles Ott . </s> </p>
<p> <s> “ Ei sa ole , ” ütles Jott . </s> </p>
<p> <s> “ Kuda ma siis kärmembi jooksen , kui ma tugevamb ei ole , ” ütles Ott . </s> </p>
<p> <s> “ Sul pikemad jalad , ” ütles Jott . </s> </p>
<p> <s> “ Selle olengi tugevamb , et mul pikemad jalad on , ” ütles Ott . </s> </p>
<p> <s> “ Ei ole tugevamb . </s> <s> Paljalt et jalad pikemad , ” ütles Jott . </s> </p>
<p> <s> “ Maadleme siis . </s> <s> Tule kaeme , kes kelle lompi käänab , ” ütles Ott . </s> </p>
<p> <s> “ Ei tule , sul pikemad jalad , ” ütles Jott . </s> </p>
<p> <s> “ Jälle ! </s> <s> Mis tost , kui ongi pikemad , ” ütles Ott . </s> </p>
<p> <s> “ Sa paned jala taha , ” ütles Jott . </s> </p>
<p> <s> “ Ei pane , ” ütles Ott . </s> </p>
<p> <s> “ Jah paned , ” ütles Jott . </s> </p>
<p> <s> “ Kuda sina tead , kas mina panen või ei pane ! ” ütles Ott . “ Mille perast ma peaks jala taha panema , kui aus maadlus on ? ” </s> </p>
<p> <s> “ Sa tahad olla tugevamb , selle perast panedki , ” ütles Jott . </s> </p>
<p> <s> “ Ma olengi tugevamb , ” ütles Ott . </s> </p>
<p> <s> “ Sa oled vanemb , aga tugevamb sa ei ole ! </s> <s> Sa oota enne ! ” ütles Jott ja jooksis koplisse , juuksed lennus nagu täku lakk . </s> </p>
<p> <s> Aga õhtul virutas Jott kaks kausitäit kiislat hinge alla , toda kiislat , mille haisugi ta ei ole kannatanud , nii et ema Aada ei jõudnud imeks panna . </s> </p>
<p> <s> Võnnu koguduse hingekarjane Körber leidis oma pojukese Karl Eduardi vesiveskit ehitamas . </s> <s> Aga Karl Eduard ei olnud koguniste üksi , temaga seltsis keegi külalastest , keegi ilmselt pisut vanem linalakk jõmpsikas , kes näis olevatki kogu ettevõtmise algataja . </s> <s> Neli kätt hoidis künkanõlval paigas pilbasehitust , mida keltsa sulamise vesi kippus aina ja aina lammutama . </s> </p>
<p> <s> Kes võiks olla too viisakalt rõivil , ehkki paljasjalgne külapoiss ? </s> <s> Pastor Körber on kõiki neid ristinud , ent lapsed saavad ruttu teise näo pähe ja mine tunne neid . </s> </p>
<p> <s> “ Tere , kirikhärra ! ” ütles linalakk üpris hääsoovlikult , katkestamata ommete oma tööd . </s> </p>
<p> <s> “ Tere jumalime ! </s> <s> Sa oled viks poiss ja tunned oma kirikhärrat , ” ütles pastor Körber , “ aga mulle ei tule ette , kes sina oled . ” </s> </p>
<p> <s> Nüid tõusis külapoiss püsti . </s> <s> Ta oli õige vibalik . </s> </p>
<p> <s> “ Mina olen Sepa Jott , ” ütles Jott ja tegi kraapsu sinna juure . </s> <s> Ta varbad õhetasid külmast . </s> </p>
<p> <s> “ Sosoo , sina oled ju see Oti Jott , ” nentis pastor nüid . </s> </p>
<p> <s> “ Ei mitte ! </s> <s> Mina olen iseenda Jott ! ” ütles Jott kindlalt . </s> </p>
<p> <s> “ Sosoo , aeg läheb , nüid juba iseenda Jott , ” ütles pastor . “ Ma näen , et ka meie väikse Karli sõber Jott . </s> <s> Kena , kena , aga kas sul külm ei ole nõndaviisi , kas sul saapaid ei ole teps ? ” </s> </p>
<p> <s> “ Ott läks saabastega , ” ütles Jott . </s> </p>
<p> <s> “ Sosoo , teil on siis ühed saapad kahe mehe peale ? </s> <s> Ja kuhu Ott nende saabastega läks ? ” küsis kirikhärra , too Karl Eduardi papa . </s> </p>
<p> <s> “ Ott läks isaga linna käima , ” ütles Jott . </s> </p>
<p> <s> “ Nonii , ” ütles Karl Eduardi papa . “ Linna paljajalu muidugi ei lähe . </s> <s> Aga linnas ei saa seda näha , mida mina sulle näitan . </s> <s> Tulge ! ” </s> </p>
<p> <s> Poisid jätsid vesiveski saatuse hooleks ja lentsisid talaaris mehe kannul , aetud uudishimu põnevusest . </s> </p>
<p> <s> “ Sina oled siis Sepalt , Jott , sina oled siis kellakuulja , ” ütles pastor , kes nagu oli ja nagu ei olnudki Karl Eduardi papa . </s> </p>
<p> <s> “ Mida ? ” küsis Jott . </s> </p>
<p> <s> “ Mida , mida ? ” küsis Karl Eduard . </s> </p>
<p> <s> “ Kellakuulja . </s> <s> Ma ütlesin : Jott on kellakuulja . </s> <s> Sepa talusse on kuulda , kui kirik sisse lööb , Sepal ei pea kikka päält aega võtma , ” seletas pastor . </s> </p>
<p> <s> “ Kui isa sepapajas ei tao suure kolinaga , ” ütles Jott . </s> </p>
<p> <s> “ Kallil hingamispäeval ei ole isa ommete sepapajas ! ” ütles pastor . </s> </p>
<p> <s> “ Kui väga kiire aeg on . </s> <s> Põld ei oota , ” ütles Jott . </s> </p>
<p> <s> “ Sosoo , põld ei oota . </s> <s> Sa oled terane poiss . </s> <s> Kas sa isal juba abiks käid , sina ja Ott ? ” </s> </p>
<p> <s> “ Käin ikke . </s> <s> Ott käib rohkem , Otist saab sepp , ” ütles Jott . </s> </p>
<p> <s> “ Sosoo , ja kes sinust saab ? ” </s> </p>
<p> <s> “ Mina lähen linna kooli . </s> <s> Pärast . ” </s> </p>
<p> <s> “ Ja miks läheb Jott linna kooli , kui veli Ott ei lähe mitte ? ” küsis pastor . </s> </p>
<p> <s> “ Minust saab kirjutaja , ” ütles Jott . </s> </p>
<p> <s> “ Sosoo , ja kui vana sa oled ka juba ? ” </s> </p>
<p> <s> “ Kaheksa talve , ” ütles Jott . </s> </p>
<p> <s> Nad olid vist pärale jõudnud , sest pastor Körber jäi seisma ja osutas vibalikule vitsale . </s> </p>
<p> <s> “ Arva ära , mis see on ? ” ütles pastor . </s> </p>
<p> <s> “ Tamm , ” ütles Karl Eduard . </s> </p>
<p> <s> “ Ma ei küsinud küll sinult , aga olgu pääle . </s> <s> See on tõesti tamm , vägev tammepuu , kuigi ta esiotsa on vibalik nagu meie Jott ja lehti ei ole tal nagu Jotil saapaid . </s> <s> Hoidke teda , poisid , nagu te üksteist hoiate , see on suur ja tähtjas puu , ärge murige seda mitte , isegi vesiveski ehitamiseks mitte , ütle seda külapoistele kah , Jott , ” ütles pastor , kes oli papa . “ Kui ma nüüd rehkendan - sel aastal , kui sina sündisid , Jott , olen ma pannud tammetõrukese kasvama ja kui meie armas Karl Eduard ilmale tuli , oli see juba idanenud , ja ennäe - nüüd on tamm oma koha pääle istutatud ja te mõlemad võite alati oma ja tema pikkust võrrelda , ka saja aasta pärast , ja ma ei keela , et veel kahesajagi aasta pärast ! ” </s> </p>
<p> <s> Jott vahtis haralist vitsakest ja pastori talaari hõlma hõljumist selle taustal ning see tammepuu ja talaari hõlm jäid alatiseks seosesse . </s> </p>
<p> <s> Pastor Körber läks toopääle ära kirjutustuppa ning märkis Võnnu kiriku meetrikaraamatusse hoogsa gooti käekirjaga - </s> </p>
<p> <s> 1808. aasta 23. aprillil - Jüripäeval istutas mu abikaasa Inglise pargi äärde noore 8-aastase tamme , mille ma seemnest olen kasvatanud . </s> <s> Kui päevapalavus ahvatleb rõõmsamaid ja õnnelikumaid tulevaid põlvi selle tamme varjus puhkamisele , siis mõelgu nad küll tema saja-aastase tüve all tänuga minu ja mu hea abikaasa peale . </s> <s> Siis osutub meie rõhutud vendade , eestlaste ränk ike juba ammu murdunuks . </s> <s> Siis on nad saanud jälle vabaks , iseseisvaks ja õnnelikuks rahvaks - quod Deus bene vertat . </s> </p>
<p> <s> Annaks Jumal , et keegi seda teksti ei loe , enne kui aeg tuleb , mõtles pastor Körber sinna juure . </s> <s> See , mis ta nüid kirja oli pannud , võiks mõnele teisele pastorile üpris ketserlik tunduda , aga ajalooteadlane Körberis jäi rahule . </s> </p>
<p> <s> Aina heldinumalt peatus sepp Aadu pilk oma vanema poja jässakal kogul , mis laskis juba aimata tulevast rammu ja sitkust . </s> <s> Sääl ta on , tema elutöö jätkaja . </s> <s> Kuid Jott , too vibalik ja kõibajalgne , oli kukkunud küll rohkem ema suguvõssa , nagu sääl mõisakirjutajaid ja apteekreid juba ees oli . </s> <s> Otti pidi vägise sepapajast peletatama , et mine jookse ommete ka natuke , toovastu Jott , kui üldse tuligi , armastas ääsituld vahtida ja arutas meelsamini , misasi tuli tegelikult on ehk miks raud keetes valgeks läheb , kui et separiistu pihku oleks võtnud . </s> </p>
<p> <s> Mis okkaks loodud , on ju noorelt terav ; nõnda siis sündiski , et tähetarkus , mida ema Aada voki tagant Otile tuupis , jõudis Jotil pärale . </s> <s> Ei olnud veli Ott esimese koolitalvega vaevasest veerimisest kaugemale saanud , kui äkitselt selgus , et veli Jott , pea kolm aastat noorem , juba loebki . </s> <s> Nüid asus isa Joti nõusse , et Jott sügisel kooli läheb , mis too verstake siis käia ei ole ; siiski tehti tingimus : Ott seisku hää , et suuremad poisid Jotti ei kiusa . </s> </p>
<p> <s> “ Katsugu nad ainult ! </s> <s> Kui Jott kutsutakse koolitoa ette piirutuld näitama , siis ei tohi nad teda kuklasse võmmida , kui ta mööda läheb , ” ütles Ott . </s> </p>
<p> <s> “ Ott tapleb minu eest , mina teen Oti koolitükid , ” ütles Jott . </s> </p>
<p> <s> “ Sa ei mõista , sina lähed esimesse jakku , mina olen teises jaos , ” ütles Ott . </s> </p>
<p> <s> “ Aga ühes koolitoas . </s> <s> Küll ma kuulen , mis koolmeister teisele jaole seletab , ” ütles Jott . </s> </p>
<p> <s> “ Siis peab sul kaks pääd otsas olema , ” ütles Ott . </s> </p>
<p> <s> “ Ongi : kaks silma , kaks kõrva , ” ütles Jott . </s> </p>
<p> <s> “ Kiidukikas , ” ütles Ott ja läks isaga sepapajasse . </s> </p>
<p> <s> Aga täpselt nii juhtuski . </s> </p>
<p> <s> Juba enne jõule pandi Jott teise jakku . </s> <s> Velled istusid nüüd kõrvu ja hoidsid ka muidu kokku . </s> <s> Sepa poisse peeti au sees - Ott oli üle kooli rammumees , Jott jälle kõige noorem , kõige targem ja vaata et kõige pikem . </s> </p>
<p> <s> Ommete ei tähendanud au sees pidamine , et salajast vimma või haudunud kättemaksu poleks tuntud . </s> <s> Mõnigi kord sattusid veliksed oma kõrvaga kuulma nurgatagust laulu , tol ajal kui oodati väljas , et suits rehetoas ülesse tõuseks ja tarre sisse saaks minna . </s> <s> Too laulmine käis nii , et väiksemad poisid peesitasid õues , selg vasta lämmit koolitaret , nägu päikse poole pööratud , ja lõõritasid : </s> </p><lg type="free"><l> Kust see sepp siis rikkaks jäi </l><l> ning see suure vara sai ? </l></lg>
<p> <s> Suuremad laulsid nende vasta erilise kuraasiga : </s> </p><lg type="free"><l> Naelaotsad jakkas kokku , </l><l> suurem tükk jäi järele , </l><l> selle lükkas kõrvale - </l><l> säält see sepp siis rikkaks jäi </l><l> ning see suure vara sai . </l></lg>
<p> <s> Toopääle kihistati magusat naeru - iga kord . </s> </p>
<p> <s> Velled ei julgenud sündinud asja kellegile rääkida , iseäranis isale mitte , nad vahtisid teineteisele otsa nagu juhmikesed ja nende pilgud küsisid vastastikku . </s> <s> Nii mitu aastat . </s> <s> Ükskord siiski pääsesid Joti keelepaelad üsna kogemata valla . </s> </p>
<p> <s> Juhtus too varakevadisel õhtapoolikul kiriklas kooliveli Karl Eduardi elukambris , kuhu papa Körber järsku sisse astus , et poistelt küsida , mis rahvalaulusid koolilapsed isekeskis laulavad ; tema nimelt tahtvat noid ülesse märkida . </s> </p>
<p> <s> Karl Eduard kohmetas silmanähtavalt , kuna Jott purskas oma häbiks nutma . </s> <s> Siis võttis papa Körber Joti oma põlvele , nagu ta ehk Karl Eduardiga oleks niisugusel puhul toiminud , aga Karl Eduard oli ju pisikest kasvu ja kaks aastat noorem , kuna Joti pikad koivad maha ripendasid ; Jott tundis ennast nii vääritult ja vääriti , et parema meelega oleks pagenud , kui too võimalik oleks olnud . </s> <s> Kummatigi rääkis papa Körber lohutavalt , nimetas ennast Joti vaimliseks isaks ja kinnitas , et maailmas pole säherdust halba asja , mida ei saaks hääks pöörata . </s> <s> Nõnda või teisite , viimaks oli papa Körberil asjaloost selge pilt ja laul otsapidi käes . </s> </p>
<p> <s> “ Sa vast arvad , et laul on sinu isast ? ” küsis pastor Körber . </s> </p>
<p> <s> Kui Jott ei vastanud , ütles pastor : “ Sinu isa on aus mees , see laul temast ei ole , seda teavad lauljad ka . ” </s> </p>
<p> <s> “ Misperast seda siis lauldakse ? ” küsis Karl Eduard . </s> </p>
<p> <s> “ Kas sina ka laulad kaasa ? ” küsis papa Körber . </s> </p>
<p> <s> “ E-e-ei , ” ütles Karl Eduard . </s> </p>
<p> <s> “ Sosoo , ” ütles papa Körber toopääle ja kergitas oma silmaklaase , et nonde alt vaadata . </s> </p>
<p> <s> “ Mõnikord , alguses . </s> <s> Aga nüüd küll - ei ! ” ütles Karl Eduard , näost üsna verev . </s> </p>
<p> <s> “ Miks sa alguses kaasa laulsid ? ” küsis papa Körber . </s> </p>
<p> <s> “ Naljakas laul , ” ütles Karl Eduard . </s> </p>
<p> <s> “ No kuuled , Jott ! </s> <s> See ongi üks naljakas rahvalaul , ja ma olen seda ka mõnes teises kihelkonnas kuulnud , nii et see on üks üleüldine naljalaul , nagu neid koguni pastorite ja mõisahärrade pihta tehakse , ilma et lauljad seda tõena võtaks . </s> <s> Kas mina peaks nutma hakkama , kui ma jaaniõhtul jälle kuulen , et õi-õi hõberaha , Papi-Eedil palju raha , ei ole kotti , kus võib panna , ega matti - mahutada ! </s> <s> Olen hullematki pidanud kuulma . </s> <s> Miks peaks ma arvama , et see minu pihta käib , kui ma ju oma südames tean , et mul pole süüd . </s> <s> Pilkamisega katsutakse teinekord järgi , mis puust keegi tehtud . </s> <s> Mis mees see ongi , kes mõnitamisest marru läheb , sellega tunnistab ta ju mõnituse tõeks ! ” </s> </p>
<p> <s> “ Mis me siis tegema peame ? ” küsis Karl Eduard . </s> </p>
<p> <s> “ Teeme mis teeme , irvitavad ikka , ” ütles Jott . </s> </p>
<p> <s> “ Seni irvitavad , kuni ennast riivata lased . </s> <s> Kui sa väljagi ei tee , siis muutub sepalaul süütuks leelutuseks nagu hiir hüppas , kass kargas ega tule enam meelegi . </s> <s> Andke neile andeks ja te saate näha imet , mida andeksanni vägi korda saadab , ” ütles papa Körber . </s> </p>
<p> <s> Jott pidi sageli nonde sõnade üle järgi mõtlema . </s> <s> Aga mis tähtsam - Jott hakkas just tollest õhtupoolikust Karl Eduardi taga hoidma nagu oma vellekest , oma nooremat velle , keda oli igatsetud ja kelle saatus äkitselt kinkis . </s> </p>
<p> <s> Nüid oli nii , et Jott ei tunnudki kõhus toda magusat allaneelatud naeru tunnet , kui terve kool ühtaegu luges katekismust ette ; too tegu kostis nagu kapsapää keetmine kõval haotulel , sest üks kui teine poiskeseväänik , olgu või Ott , jäi teistest maha või kargas ette , lausa nimme ja selgest koerusest ; ei , nüid oli Jotil nagu karvane tunne , kas mitte ei riivatud Karl Eduardi ja tema papa au . </s> <s> Jott lõi silmad maha ja pitsitas suu kinni sama heitunult , nagu Karl Eduard toda tegi , kui sepalaulu kuulma sattus . </s> </p>
<p> <s> Aga noil teistel oli teisi laule ka . </s> <s> Nagu too et - </s> </p><lg type="free"><l> Sepal olli musta latse , kaske ! </l><l> Milles sepal musta latse , kaske ? </l><l> Selle sepal musta latse , kaske , </l><l> sepp oll esi hüdsekott , kaske , </l><l> sepa naane lõõdsanahk , kaske , </l><l> sepapoig oll suur-vassar , kaske , </l><l> sepatütär käsivassar , kaske ! </l></lg>
<p> <s> Toda laulu ei annud nad kunagi papa Körberile ülesse kirjutada , sest papa Körber võiks ju näha , et Jott ongi sugemata sarjaspää ja kasimata varvastega sepapoig . </s> </p>
<p> <s> Alles koolis sai Jott teada , et ta ei olegi Sepa Jott , et Sepa on talu nimi , aga tema enda priinimi on Tee , niisiis on ta Jott Tee . </s> <s> Too tundus esiotsa kahetsusväärne , kuna Jott oleks tahtnud Sepa edasi olla , seppasid oli siinkandis üksainus , nagu ka Jotte oli üksainus , ent Tee - mis too küll olgu , kas krömplik ja jöntlik talitee , mida täkud tallavad ? </s> <s> Või ehk too peen kuum jook , mida sõtse mõisa köögis tavatses pakkuda ja millel polnud tegu ega magu ? </s> </p>
<p> <s> Isa teadis nime saamise lugu küll . </s> <s> Juba vanaisa Priidik olnud sepp siinsamas sepapajas , too Priidik rentinud toda mõisalt ja lõpuks ostnud päriseks . </s> <s> Mõisahärra lasnud sepa priiks ja käskinud priinime võtta . </s> <s> Vanaisa jälle arvanud , et mistarvis talle priinimi , kui tal ristinimi ja talu nimi juba on , ega olnud kõrvugi liigutanud tolle jutu pääle . </s> <s> Siis ühekorra talve hakul küsinud vanaisa Priidik mõisahärralt : “ Kudas auline herrad arvavad , kas teen vangerdele uued ikkepakud ? ” - “ Priidik , tee ! ” ütelnud mõisahärra , ja kirjutaja pannud kirja : Priidik Tee . </s> </p>
<p> <s> Võib-olla oleks pidanud keegi Jotilegi ütlema : “ Jott , tee ! ” , sest Jott oli üsna venitis nonde toimetustega , mille juures vähegi venitada andis . </s> <s> Koolmeistrite meelest oli Schüler Tee usin ja viks küll olnud , nõnda et tema puhul pole laidusõnu tarvitatud , aga Jott ise ju teadis , mäherdust endasundi on maksnud õhtuse õppimisega hakatust teha , veel suurem piin on tundunud keskööl raamatupamp kokku panna ja magama heita , siis jälle hommikul silmnägu uhta ja teele asuda . </s> <s> Üksainus asi oli - tõepoolest üksainuke - mida Jott oleks teinud ennast käskimata ööd kui päevad . </s> </p>
<p> <s> Too asi oli salmide sepitsemine . </s> </p>
<p> <s> Sepa Jott oli nimelt salmisepp . </s> <s> Ja tal oli oma lugeja ka , üksainuke , ent ustav - Karl Eduard muidugi . </s> <s> Nad olid vastastikku teineteise lugejad ja arvustajad ja õhutajad ja kehutajad , ja toda juba tookord Võnnu koolis . </s> <s> Mis siis veel Tartust rääkida , kus lausa paratamata pidi ütemaamehega kokku hoidma . </s> </p>
<p> <s> Tartu - ah mis kiusav kotusenimi too olnud on ! </s> <s> Tostpeale kui jalg ning kael vähegi kandma hakkas , on Jott todasuunas teele asunud , velpinud kruusatee tolmus ja vastalises tuules , summeldanud lumest läbi , aga hakatusest kaugemale pole saanud , ikke on ülim saavutus olnud Hammaste rist , mis Võnnust vaevalt paari versta kaugusel , säält pole veliksed mõistnud kuhu ära käänata , nõnda on nad seisnud suurtee veeres ja vahtinud , kael pikas , kura kätt , nuhutanud oma meelest nagu linnasuitsusid kirkas varakevades , aimanud nagu hariduse valguse kumamist läbi talvevideva . </s> </p>
<p> <s> Tühjagi ! </s> </p>
<p> <s> Too oli Ahja , aga vaevalt too kah - küllap Kurista , kui üldse miski , Tartusse tuleb käänata hoopis hääd kätt , sai Ott enne Jotti teada , ja sõita tuleb vaata et pool päeva sinna ja pool päeva tagasi , ja mära vaata et kukub kurnatusest kokku , ehkki tollel on isa tehtud rauad all . </s> </p>
<p> <s> Sai Jott ükskord ära linna kooli , paistis Tartu sootuks teine , kui Jott iseeneses märgutanud oli . </s> <s> Milles just vastuolu seisis , kuisugusena Tartu Joti meelest oleks pidanud ennast välja näitama , toda ei mõistnud Jott seletada tookord ega tänagi . </s> <s> Ega keski küsinud ka , kõik imestasid ennegi : Sepa Jott liinan koolin , issaristike , kes tuud oless arvanu ! </s> <s> Muudku Jott ise tundis ennast esiotsa väheke petetud olevat . </s> <s> Pärast sai aru küll , et on kördihabe olnud ja lapsikusi kokku unistanud , - just niisugune peabki universiteedilinn olema , biblioteek kiriku varemetes kõrge lageda kundi otsas kui kõige ülem kaugele näha ja kobar maju all tolle ümber ning tolles kobaras omakord universiteet kui kõige ülem - suurtsugune ja valge nagu üks luik ! </s> </p>
<p> <s> Muidugi oli Tartus kirikuid ka . </s> <s> Tartuski oli Jott kellakuulja - vaiksel pühapäeva hommikul kostis Joti korterikohta nonde võistulaulmine , kui ta mõnikord alles asemel lesides ootas käsku , et keski ütleks : Poiss , kas sa keriku ei lähegi ! </s> <s> Siis tuli tal meele , mis majaemand ükskord ütelnud - vene kiriku kellad hõiskavat , et piivo viino piivo viino prostoi brantvein puntsh ; Jaani kiriku kell jälle hüidvat , et tulge keriku tulge keriku tillantou tillantou ! </s> <s> Esite ei uskunud Jott seda naljajuttu Karl Eduardile edasi kõneleda , aga kui kõneles , siis Karl Eduard ainult naeris ja ütles omakorda , et Ludwig August olevat Tallinnas kuulnud oma kõrvaga , kuidas Oleviste hüidnud oia-aia oia-aia , aga Niguliste muudkui nika-naka ja nika-naka . </s> <s> Ludwig August on Karl Eduardi järgmine vend , tema täieline nimi on Lui Ludwig August , aga Jott ei ütle kunagi Lui , sest too kirjutatakse Louis , ja kui Jott toda kirjapilti esimest korda oli näinud , oli ta kõva häälega Lojus välja lugenud , aga lojus on kõlbmata sõna ja Jotil läksid tostpeale alati kõrvad verevaks , niipea kui ta Karl Eduardi venna esimesele nimele mõtles . </s> </p>
<p> <s> Körberi poistel oli kõikidel kolm eesnime . </s> <s> Karl Eduard oli ju veel Anton , niisiis Karl Eduard Anton , ja väikevelled olid Martin Georg Emil ja Otto Julius Benjamin . </s> <s> Kas ka tüdrukutele mitu nime oli pandud , seda Jott ei teadnud , nood jalutasid oma mamma või latsetütrik Anne seltsis , poistega nood Joti nähes kunagi ei kõnelenud ega poisid noistki kõnelenud , muudkui Karl Eduard vahest ohkas : tuleks ommetegi sui , saaks ära kodu , näeks preilikeisi , eriti toda kõige tillemat . </s> <s> Noori Körbereid oli ühtekokku seitse , ent ema Aada teadis , et noid oleks koguni terve tosin , kui kõigile oleks elupäevi antud , aga noile ei olnud antud , sest kaks läks kabeliaeda sarladega , kaks viis hauda nõstmetõbi , aga mis ühega juhtus , sellest küll eided sosistasid , kuid jäid vait , kui lapsi ligi oli . </s> <s> Palju hiljem sai Jott teada , et too poiglats oli olnud koolusündinu . </s> <s> Nõnda pidi Jott ikka mõtlema noile viiele kaduma läinule , kui kodus käimas oli ja Võnnu koolnukell hüidis : Leinaronnnng ! </s> <s> Leinaronnnng ! </s> </p>
<p> <s> Üks tükk oli küll , mille poolest Tartu vastas Joti ettekujutusele . </s> <s> Too oli võimalus ohjeldamatult lugeda . </s> <s> Kodus tohtis raamatu kätte võtta , kui ühtigi enam toimetada polnud ; ja tõesti , kui seahein oli tsagatud , haod kööki kantud , vesi kaevust vinnatud , piimakard käsikambrisse tassitud , sõsarad magama meelitatud , siis juhtus ikke aina , et usin ema Aada pistis sütevaka pihku ja saatis üleaedsetelt tuld tooma ehk tahtis ise pisut veel kedrata ja pani poisid üksühe alla peeruvalvesse ; eks katsu raamatust mõnu saada , kui pead peeru süsiotsa õigel ajal ära nuuskama . </s> <s> Aga nüid oli Jotikesel jälle teine häda : mis raamatu kätte sai , tolle otsani luges ja nõnda venisid koolitükid öö hoolde , sääl ta võitles une ja raamatu viirastustega , kuni valguse aimuke küinlarasva sisse ära uppus . </s> </p>
<p> <s> Tollegipoolest sai Jott jõudsalt joonde , eriti keeltes ja kirjanduses - terve gümnaasiumi pääle polnud paremat Goethe tundjat . </s> <s> Jott võis tundide kaupa Karl Eduardiga vastakuti Schillerit ehk Hölderlini pääst lugeda , vahelduseks proovisid poisid mõnd magusamat salmi maakeelde ümber panna . </s> <s> Nad võisid tuliselt ja ennastunustavalt vaielda üheainsa sõna või riimi pärast , rikkumata ommete toda aimamatut piiri , kus vaielus kasvab tüliks ja vaenuks , nali solvanguks , teravmeelsus teravkeelsuseks . </s> <s> Keset kõige käredamat kokkupõrget , mõlemal põsed lõõskamas ja silmad palavikus , vaatasid nad teine teisele otsa ja purtsatasid naerma . </s> <s> Siis vahetasid nad kähku teineteise seisukohad ja võisid uuesti kirglikult kokku minna . </s> <s> Mõnikord arutasid nad noore hommikuni paradiisi muusika ja inglite soolise kuuluvuse üle ehk mõtisklesid mõnel muul sama tähtsal teemal , mille pidi selgeks kõnelema just tolsamal ööl . </s> <s> Nad nautisid vaimu kasvamist sõber sõbra najal , kõik jutud tundusid lõpmata targad ja tähendusrikkad , millest jäi sügav ergastav järelmaitse , ent kui keegi oleks pärinud , misasjast te küll öö läbi nii vaimustatud olite , poleks nad osanud muud kui õlgu kehitada ja vast piinlikkustki tunda . </s> </p>
<p> <s> Vahel istus nende seltsis Ludwig August , kes kui noorem enamaste vait püsis , või mõni Körberite sugulasi , eriti üks neist , keegi Wilhelm Immanuel , aga siis tuli sallida , et just tema mängis esimest viiulit - või tuleks öelda kontrabassi : kui ka kõik kolm või neli sattusid korraga kõnelema , siiski sai tema lai kirikumehe bass kuuldavaks ja mõjusaks . </s> <s> Wilhelm Immanuel oli student juba ja kõik maailma kiusatused kahvatasid tema seisuse võlu ees . </s> <s> Mäherduse kütkestusega jutustas Wilhelm Immanuel biblioteegist , kus olevat hoiul kaugelt rohkem raamatuid kui Võnnu kiriklas , ehkki Joti meelest on noid Võnnu kiriklaski lugemata arv , kõik kirjutuskambri kapid täis ning sohvadel kuhjas ja laudadel riidas ning Karl Eduardi toas sängitaguseski . </s> <s> Nüid igatses Jott nägema pääseda , kui palju noid sääl biblioteegis siis õkva on - iseäranis huvitas teda Merkeli teatud teos , mis ju avalikult saksavastaline , et kas toda ka biblioteegis hoitakse või pole sallitud . </s> <s> Aga või ta toda silmata saab , sest kas isa annab luba studeerida - ei ilma pääl ! </s> </p>
<p> <s> “ Mis ta lubama ei peaks , mina küll ei usu , ühe studendi peab sepatalu ju ikke vasta ; Ott on nagunii sepp juba ja ega siis tüdrukutest , ” arvas Karl Eduard . </s> <s> Jah aga Körberite Karl Eduard ei ole Sepa Aadu Jott . </s> <s> Karl Eduard ja tema kolm venda võivad studeerima minna ja lähevadki , nad lausa peavad , kui vast ei tahakski , nemad on ju kaheksas põlv koolitud saksu , sel ajal kui Jott oleks esimene matsipõlvest ülesse ronija . </s> <s> Mõni Körber peaks hull olema , kui ei läheks , too oleks seisusevastane ; Jott peaks hull olema , kui läheks , too oleks jälle tema seisuse vastane . </s> <s> Külarahvas hakkavad ütlema : Esä om va aus mehekene , aga kae poiskesest koolitab hobesevarga . </s> </p>
<p> <s> Nõnda vaatas Jott vesise suuga , kuidas studendid kevade tulles käisid , kitarred käes , laia lauluga mööda Tartu uulitsaid oma commiltonide või südamepiigade seltsis , või sõitsid tammekrantsidega ehitud vedruvangerdes öö läbi niisama ringi , ise hõiskasid ning jõid ohtraste õlut sinna juure . </s> <s> Mitte et Jott oleks rõkata või rõõmujooki pruukida tahtnud , toda võinuks ta vahel harva niigi , aga ta oleks meelsasti olnud osaline tolles meeletus vaimuvabaduses ning nakatavas olemislustis . </s> <s> Mis oleks Tartu või üldse elu ilma studentideta ! </s> <s> Eriti uhked olid tõrvikurongikäigud linnarahvale imestada , kui nood just kaklusse ei puhkenud buršide ja saksa sugu käsitöölistest nolkide vahel , mida ka ette tuli , ehkki too oli kõige rangemalt keelatud , nagu ka kahevõitlemised , püstoli paugutamine ja kaardimäng või tühipaljas topeltköömnenapsi pruukimine , mida kõike keelust hoolimata - või just keelu tõttu - akadeemilises peres harrastati . </s> </p>
<p> <s> Ei , ihaldusväärsed olid nood tikitud kaelustega sametmundred ning kannustatud saapad , Jott pani noid täpselt tähele , püüdes kõike meele jätta , veeris pääliskirja - Humanitas - mundrite kuldnöpsidel , silmitses aukartliselt üleelusuuruses kübaraid , aga samahästi imetles ka kuldrebaste ja eluaegsete studentide räbalaks rapiiritud tekleid ning iseäratsevate üliõppijate ulaelust vaevatud ihukatteid . </s> </p>
<p> <s> Jott läks oma korterikohta ja hakkas kirja kirjutama . </s> </p>
<p> <s> Kallis emakene ! </s> </p>
<p> <s> Küsid emakene mis ma söön ehk olen . </s> <s> Hoitku Jumal ise sind muretamast ! </s> <s> Hommiko , üks tükkikene leiba ehk koppiko või poleteise eest saia ehk middagi , lõune ajal kedan veega kartohvleid , söön neid , võtan leiba ehk heringad , lihha , pima ehk võid manu . </s> <s> Mõnnikord söön mis näppu puudub . </s> <s> Ma ollen nüid üks hää kok , aga minno ja teiste kokade vahhel on see vahhe , minna panen kartohvlid kema ja senni kui need paas varrisevad , varriseb minno keel Inglis või Greeka keelt , mis agga õppida on . </s> <s> Ma olleks küll paljo vähhambaga peri , kui usuks arvata , et saan universiteeti . </s> <s> Armas emakene , kas sa ehk ei pane armsale isakesele süddame pääle , et too tema poea ainumane vaimusilma himo on , ehk kül mulle teada , et isakesele ei ole se mite kerge üht täie arulist ike veel toita ja kata . </s> <s> Kül Jumal tasub keige sele hole ja armastuse eest , mis mino silmad näha saanud . </s> <s> Jäge terveks sedakorda . </s> </p>
<p> <s> Teie armastav poig Jott . </s> </p>
<p> <s> Jott luges sõnumiku hoolikalt läbi , mõne sõna juures kahtles , kuidas toda peaks ülesse panema , et kirja veerija kohe esimese hooga aru kätte saaks , aga saksa keele või mis muu keele grammatika konksud ei avita siin ning jääb loota sündinud eestlase keeletundmise pääle ning tolle pääle , et emakene südamega loeb , mitte silmadega ; ja küllap ema Aada annab kirjatähiku isa Aadule , nõnda et isa Aadu ise võib täht-tähelt ära lugeda poja kange tahtmise , ehk too talle küll teadmata ei peaks olema . </s> </p>
<p> <s> Karl Eduard - või veel parem kirikisand Körber ise - võiks vast isa Aadule märku anda Joti vaimuannetest , nagu nad seni mõnigi kord teinud on ; Karl Eduard ehk parem Körber ise võiks nimetada , et Ott on ju nagunii sepp juba ja ega tüdrukutest midagi , ja tolle ühe poja jõuaks sepatalu ära koolitada küll ; päälegi ei tohiks kuski poolele teele pidama jääda , kui juba gümnaasiumi tuldud ja sääl joonde saadud on . </s> <s> Too võiks Joti meelest sündida , kui isa Aadu läheb peret armulauale kirjutama , pastor Körber võiks nii heldemeeleline olla , et jätaks pisut maksu tagasi ; too oleks tähtsuseta kopik , aga kinnitaks asjaloo tõsidust . </s> </p>
<p> <s> Ilmotsata kisaga , hõiskamishäälte ja braavo-karjumisega , kannuste täristamise ja mõõkade auandmisega saatsid nad teda . </s> </p>
<p> <s> Uudis levis nagu kulupõletamise tuli . </s> </p>
<p> <s> Varsti teadis kõik akadeemiline pere ja pool Tartu linna : rebane Christian Jacob Petersohn , too elupõletaja ning elusuretaja ühe naha vahel , too pikajuukseline lõbus küünik sai kaks korda kakskümmend neli tundi kartserit - just nüid , viimselpäeval enne uut semestert ja mis kõige toredam , vaid paar nädalat enne rebaste suurt kommerssi , nõnda et too kaasvõitleja on burš valmis ! </s> </p>
<p> <s> Kes tolles möllus õige vaikseks jäi , oli Kristjan Jaak ise , ehk küll õlgadel kantud , kiidulauldud ja imestletud , nagu ta oma kõige julgemates unelemisteski polnud lootnud - nii eneseteadev ja suureline kui ta vast mõnikord oligi ja oma tähenduses kindel . </s> <s> Ei olnud ta ommete arvanud , et tema osaks võiks saada säherdune au - häbiau . </s> <s> Mis muud see kartseris istumine siis oleks . </s> <s> Mõnele saksa soost mõisnikuvõsule võib ju seesugune seiklus meelekõdi pakkuda , aga tubli matsisoost studiosus , kes mõtleb hallist kivist läbi minna , ei saa säärast endale lubada ; eelkõige tuleb kahetseda igasuguse toetusraha kaotust , mis nüid ilmtingimata järgnema peab nagu ikaldus põuale . </s> </p>
<p> <s> Toda Kristjan Jaak mäletas kopikupäält , kus ja kellega ta eila oli semestri algust ära märkinud - rohkelt niisutades , mis ju asja juure kuulub ; toogi seisis tal selgelt meeles : pärast , kui nad mõtlesid prassimist mõnes vaimlisemas paigas jätkata , oli tal raskusi ukseaugu üles leidmisega ja seejärel enese ning mõõga ühes tükis ukseavast läbi toimetamisega , nõnda tuligi , et kaasrebased pidid teda mõõgast eraldama , mida tema jälle ei tahtnud sündida lasta . </s> <s> Edasi oleks nagu unejumal Hypnos ise loori tema üle laotanud , ta mäletas vaid Ritterstrasse lainetavat munakivisillutist , Steinbrücke naljakat kõikumist ja iseenese juubeldavat joobumust , mis tuli esimesest augustiööst , vabadusest ja studendistaatusest . </s> <s> Oleks tahtnud tervet maailma emmata ja ta embaski kogu hingest kedagi , kes oleks nagu ilmatu pikk ja luider ja eluta olnud nagu mõni gaasilaterna post , aga säälsamas jälle lõpmata soe ja pehme otsekui armsa ema Anne leivamõhe sisu vana kasuka all soemüüri ääres haudumas , millesse tahaks käed küünarpääni vajutada . </s> </p>
<p> <s> Kartserisse saatjate piduliku rongikäigu sõnapildumisest võis Kristjan Jaak aru saada , nagu oleks nimelt tema Kivisillal kedagi preilit musitama tükkinud ja pärast seda maadelnud Tartu kõige priskema politseinikuga , kes preili heleda edevusekilke pääle olevat kui maa seest ülesse kerkinud . </s> <s> Hoidku ja keelaku , härrad kaasrebased jutustavad vist omasid elujuhtumisi , tema , Kristjan Jaak Riia linnast , on preilidest alati aukartlisse kaugusse hoidnud , nende seltsis vaevalt et silpi suust saanud , ehk küll loomu poolest ülemääragi sõnasuutlik on . </s> <s> Ja politseinik , tsaaririigi tugi , mis häda pärast peaks üks student temaga ihulisse kokkupuutumisse astuma , too pole kogunisti ette nähtud , vähemalt politseinikule mitte , sest studentidega õiendab pedell . </s> </p>
<p> <s> Aga et nad keelatud tunnil uulitsal viibisid , toda peab omaks võtma : aeg võis tõega üksteist juba läbi olla , õnnelikud uuri ju ei vahi - eriti kui toda polegi . </s> <s> Ja laulu kah võis ta hõisanud olla , sest süda laulis sees ja hing hõiskas . </s> <s> Üks asi oli siiski arusaamata , kuimoodu ainult tema ja Friedrich Vierhoff nüid kartseri mõnusid maitsma läksid , kui neid ommete terve kamp oli olnud ? </s> <s> Või polnud ehk välja kutsutud pedellil sedakorda rohkem kui kaks kätt olnud , nii et jumalanna Nemesis noile teistele armu sai heita ? </s> </p>
<p> <s> Ommetegi tulid nad nüid vabatahteliselt ja lustiga , et kahele saatuse pailapsele nonde viletsuses kaasa elada . </s> <s> Nad otsisid omakäelisi kriipseldusi pööningukambri längus seintelt , mis pidid olema sinna viimasest või eelviimasest korrast jäädvustatud ning toimima täisväärilise isiksuse tõestusena ; nad panid Kristjan Jaagule kangeste südamele , et temagi mälestusvärsi sepitseks , mõne eleegilise distihhoni vähemalt ; aega tal siin ju piisavat kallikrahviat ning filosohvijat harrastada . </s> <s> Esialgu siiski ei paistnud , et nad kavatseksid sellist aega anda . </s> </p>
<p> <s> Kui Kristjan Jaak kartserisaatjatest lõpuks rahu sai , oli veerand karistusaega möödaski . </s> <s> Vierhoff keeras end mõnusaste magama - enne kui külalised tulevad , võib-olla ka preilid , nagu Vierhoff lootis ja Kristjan Jaak salamisi kartis . </s> <s> Too hirm oli küll asjanda , sest rohkem kedagi täna ei tulnud kui vaid kaasrebane Jott Tee üsna õhtahämarikul . </s> </p>
<p> <s> Ei too olnudki rummipudel külalise karmanit pungitamas , vaid õnnelikul kombel pakk värsikatsetusi , mis hoolikalt ümber kirjutatud ja paberirulliks keeratud . </s> <s> Heitnud Vierhoffi vagusa keha suunas ülevaatava pilgu , ulatas Jott Tee oma vaimulapse Kristjan Jaagule nii avalal ja säraval naeratusel , et Kristjan Jaak hetkelise nõrkuse tõukel andis vasta oma salmiklade , millist tegu küll kohe kahetses , ent ei söandanud tagasi võtta . </s> <s> Too oli sündinud sõnagi lausumata ; laual nende vahel põles vaikne küünal , eemal , nikerdatud otsalaudadega sängis viibis sügavas rahus keegi , kes ei tulnud arvesse ; nad olid maailmas kahekesi ning õnnis teineteise mõistmise vaim seltsis nendega . </s> </p>
<p> <s> Kristiani Jago Petersoni laulud Ria-linnas , 1818 ; Kristiani Jago Petersoni laulud Tarto-linnas , 1819 , luges Jott Tee salmiklade palgelehelt . </s> <s> Pühaliku hoolikusega keeras ta lehekülgi , uskumata , et kallisasi , mille olemasolust ta umbkaudu teadis , oli nüid järsku tema käe ja pilgu all . </s> <s> Kummatigi ei unustanud Jott silmanurgast valvata , mis näoga teine tema värsse loeb ; nähes Kristjan Jaagu näole kerkinud naeruvirvet , püüdis Jott kindlaks teha , mitmendamal leheküljel lugemisega oldi : kas naerumuigutus oli sisukohane või äkki kirjutaja sõnasaamatusest põhjendatud . </s> <s> Nõnda esialgu - sest omaenda vaimulaste pärast oli ta tulnudki - , mida lehekülg aga edesi , seda sügavamale hämmastusse Jott Tee vaibus . </s> <s> Pergeli päralt , too oli ju kõige imelisem luule , mis iial maakeeles loodud ! </s> <s> Mäherdusi võimalusi pakub maakeelgi küpseks luuleks ! </s> <s> Milline muusika , milline manajõud , milline pühadusele nime andmine kõige igapäisemates sõnades ! </s> </p><lg type="free"><l> Kas siis selle maa keel </l><l> laulu tuules ei või </l><l> taevani tõustes üles </l><l> igavikku omale otsida ? </l></lg>
<p> <s> Jah ! </s> <s> Võib ! </s> <s> Tohib ! </s> <s> Peabki ! </s> </p>
<p> <s> Tiivuline õnnetunne valdas lugejat Jotti ; ta aimas oma salmide armetust , ent too polnud tähtis . </s> <s> Jott Tee tõstis vaimustatud pilgu ja kohtas Kristjan Jaak Petersoni silmavaadet , mis oli ootel nagu külviküps kesvapõld . </s> <s> Sõnadeta sõnad langesid ja seemendasid . </s> </p>
<p> <s> Kristjan Jaak hakkas kõnelema . </s> <s> Vaiksel tagasihoitud moel . </s> </p>
<p> <s> “ Ma olen aina kahtlemise pääl olnud , kuis peab kirjutama mistahes lihtset sõna . </s> <s> Iseäranis paaristikku tähed , kas neid mitte üksikult ei pea kirja panema ? </s> <s> Kas paaristikku või ehk paristiku , mine tea ? </s> <s> Kui häälega lugeda , saaks ju aru kätte , aga kui silmadega , võib eksi minna , ” ütles Kristjan Jaak . “ Et üks asi ka nii raske peab olema ! ” </s> </p>
<p> <s> “ Ei ole grammatikat tehtud , mis ütleks , kuis on . ” </s> </p>
<p> <s> “ Mina proovisin rootsi keelele teha . </s> <s> Kooliajal , Riias . </s> <s> Rootsi keelt õppides sõnaraamatut minu käes polnud ühtegi , ja ehk ma küll kõik sõnad , mis eest leidsin , teistest keeltest pidin otsima , sain selle keele siiski kätte , et grammatika päälegi mõtelda tohtisin . </s> <s> Võera keelega on asi lihtis , sääl märkab silm ja kuuleb kõrv kõiki erinemisi . </s> <s> Aga mine katsu oma keelega ! ” </s> </p>
<p> <s> “ Too ju igas kihelkonnas ise . </s> <s> Kas teine teisest arugi saab . </s> <s> Mis veel ise kubermangudes , sääl selge vahe - meil Liivimaal näituseks kõneldakse ja Eestimaal jälle räägitakse , ” ütles Jott Tee ja küsis : “ Palju sa neid võeraid keeli oskad ka juba ? ” </s> </p>
<p> <s> “ Enda tarbeks - ei teagi . </s> <s> Noh , saksa , inglise , vene , ladina , kreeka , heebrea keele tunde võiks anda , kui tahtjit oleks , aga ei ole siin . </s> <s> See kopik kuluks ära küll , mina olen kehva kellamehe poeg . ” </s> </p>
<p> <s> “ Mis ? ! </s> <s> Sa oled kellamehe poeg ! </s> <s> Ma tundsin kohe et - sa oled kellakuulja nagu minagi ! </s> <s> Ei , sina oled hoopis rohkem , sina oled kellagi löönd ! ” </s> </p>
<p> <s> “ Eks ikke vahel . </s> <s> Riias , eesti Jakopi kirikus , kus muial . </s> <s> Ilus kirik , pealt näitab umbes nagu Tartu Jaani kirik , seest valge ja punane . ” </s> </p>
<p> <s> “ Isa kirik ? </s> <s> Kas too salm on sul sinu oma isast ? ” </s> </p>
<p> <s> “ Too või ? </s> <s> Ikke jah . </s> <s> Või mihuke ? ” </s> </p>
<p> <s> Jott luges ette , mida tegi meelsaste , Jott tahtiski toda nii südamlist laulu veel korra lugeda , et paremini meele jääks . - </s> </p><lg type="free"><l> Meie vana isakene </l><l> juba heitis magamaie . </l><l> Nii kui valge lille pääle </l><l> sügisel , mis ära närtsib , </l><l> nõnda paistab akna läbi </l><l> kuu ta halli pää pääle ; </l><l> nii kui põllukõrte läbi </l><l> puhub tasa tuulekene </l><l> tema valge juuste läbi . </l></lg>
<p> <s> Ja Jott ütles : “ Ma tundsin , too oleks nagu minu isast olema . </s> <s> Vana väsind sepa valge päänutt akne all uinakut tegemas , juuksed liiguvad lendu nigu võililleudsu jälle . ” </s> </p>
<p> <s> “ Talitsel ajal , kui ma linna olin minemas armsaid vanembit vaatama , metsas lõkke ääres jalgu puhates tuli järsku ette , nagu oleks suiõdang ja isa akne all oma sängi sees ja siis pandsin selle sääl kirja , lihtis lugu , pole sääl kuntskoppi juures . </s> <s> Tookord ma unistasin - jõuaks pea kodu , istuks vana isaga hääd juttu ajama , mõlembil pudel õlut ees ja piibud suus . ” </s> </p>
<p> <s> Kristjan Jaak otsis esile tubakakoti , asudes keskendunult piipu toppima . </s> <s> Tema peened nagu läbikumavad näpud asjatasid kärmelt . </s> <s> Nüid kus kellalööja poja silmad oma tegevusel püsisid , sai kellakuulja tema näoplaani terasemalt tähele panna - too oli haruldaselt väljendusrikas nägu . </s> <s> Eriti uhked näitasid tüsedad kulmud , mis tõusid oimude suunas kõrgemale nagu lendu kavatseva kotkalinnu tiivad . </s> <s> Toda polnud Jott varem märganud . </s> </p>
<p> <s> “ Sina piibumees veel ei olegi ? ” küsis Kristjan Jaak silmi tõstmata . “ Muidu ma kostitaks sind . </s> <s> Hää pinutagune . </s> <s> Vanasti , kui ma Riia linnas olin , tuli üks sõber meie maalt , tubakat ligi tuues , mis ta kodu oli kasvatanud . </s> <s> Seda tubakat , et ta meie maalt oli , tarvitasin ainult pühapäeval . ” </s> </p>
<p> <s> “ Nüid on sul iga päev pühapäev , ” arvas Jott . </s> </p>
<p> <s> “ Selle poolest võiks küll olla , ” naeris Kristjan Jaak . “ Aga ei ole . </s> <s> Sellest olen aru saanud , ei ole ihu orjamine kiiduväärt asi , ja mis see tubakakiskumine muud on , kui ihu himudele perra avitamine . </s> <s> Mitte ihu pole inimeseks arvata , inimene on vaim , ja ihu seega vaimu tööriist . </s> <s> See pole õnneks , mis ihule juhtub tulema , ja vaim võib ikke õnnis olla , kui ta ise tahab . ” </s> </p>
<p> <s> Kristjan Jaak jäi piibuteoga rahule , võttis küinla otsast tuld . </s> </p>
<p> <s> “ Pneuma on kreeka keeli see sõna , mis eluhõngu või vaimu näitab , vaim on surematane , nagu minagi arvan , ja läbib kõiki asju , aga Epikurosel on pneuma inimese enda hing , mis suredes hajub . </s> <s> Minu tervis on raisus , vat mis , kulla Jott , ommetegi olen ma alles piskuga toime saanud , mis ma teha olen kavatsenud . ” </s> </p>
<p> <s> “ Aga need sinu laulud , ” alustas Jott ega suutnud jätkata . </s> </p>
<p> <s> Kristjan Jaak ei teinud väljagi , tema mõte käis oma rada . </s> <s> Aga võib-olla ta siiski märkas , mis teine ütelda tahtis , sest ta justkui vastas : </s> </p>
<p> <s> “ Ennist rääkisime maakotuste eri sõnakujudest . </s> <s> Ma olen mitu tartu sõnakuju tarvitanud , mis mulle oodi pidulik-pühalikule käigule rohkem näivad vastavat kui talina omad . </s> <s> Neid oode kirjutades ei pidanud ma mitte ainult harimata eestlast silmas , vaid ka seda , kes juba hariduse kohta teatud nõuet avaldab , kui ka sakslasi , kes eesti keelt mõistavad . ” </s> </p>
<p> <s> “ Noid ei ole palju . ” </s> </p>
<p> <s> “ Jumal paraku . </s> <s> Aga tuleb juure . ” </s> </p>
<p> <s> “ Too Alo ? </s> <s> Kes too ? ” </s> </p>
<p> <s> “ Ah see ? </s> <s> Kestahes . </s> <s> Või ehk luulekuju , ükskõik . </s> <s> Eks sinagi või Alo olla , kui nõnda tunned . ” </s> </p>
<p> <s> “ Sa arvad nii ? </s> <s> See oleks küll . . . </s> <s> Aga kui sa tõesti arvad mind oma sõbrukeseks , siis ma tihkaks ühe koha sulle kätte näidata . </s> <s> Üheainumase . </s> <s> Too on too salm , et sina , suremata vaim , ei sa karda vihase mere tõusevad laesed . </s> <s> Mis too laesed sääl on ? ” </s> </p>
<p> <s> “ Noh , kas see raske on arvata , mis merel sünnib : die Wellen . ” </s> </p>
<p> <s> “ Nood on lained ! </s> <s> Ära võta vihaks , sõbruke ! </s> <s> Kas pole nõnda kenam ja selgem : ära karda vihase mere tõusevaid laineid ? ” </s> </p>
<p> <s> Kristjan Jaak vaatas nüüd Jotile esimest korda nägelikkude silmadega otsa . </s> </p>
<p> <s> “ Kui on naene-naese-naesed , siis on ka laene-laese-laesed , arvan ma . ” </s> </p>
<p> <s> “ Aga naine ja laine muudetakse täitsa erinevalt ! ” hüüatas Jott . “ Nisuke meie keel ongi ! ” </s> </p>
<p> <s> “ Kui sa nii ütled , mine tea , ma tunnen ju selle maa keelt sedavõrt kui vahest jälle Riia poole matkan ja mõnes kõrtsis jalgu puhkan , ehk olgu mis kodu kõneldakse . ” </s> </p>
<p> <s> “ Ega sa mu pääle kuri ole , sõbruke ? ” uuris Jott mureliselt . </s> </p>
<p> <s> “ Ma katsun ikke hää õpilane olla , kui ka seenimaani rohkem kreeklaste õpilane olen olnud , aga eks ma paranda ennast . ” </s> </p>
<p> <s> Mõlemad puhkesid lõbustatult naerma , nõnda et härra Vierhoff heitunult jalule kargas . </s> </p>
<p> <s> “ Ei see mõista meie maa keelt , ” ütles Kristjan Jaak . “ Ehk küll elab elu sellel maal . </s> <s> Jumal ise teab , kui kauaks meie maa keel veel salakeeleks </s> </p>
<p> <s> peab jääma . ” </s> </p>
<p> <s> “ Sa kah , käid kodu nigu tuld viima jälleki , tulekibenit piibu pääle , piipu endal ei oleki , ” ütles ema Aada . </s> <s> Millal saaks tal küllalt linnapoja ümmardamisest , kelle tähtsus on tolles , et tiiva alt ära lennanud ! </s> </p>
<p> <s> Aga tõsi too etteheide oli , Jotil tormas tuli takus : kui just kiirus tagant ei kihutanud , siis kärsitus . </s> <s> Jõudis vasta õdangut , vaatas esiteks vaikselt usseaias ringi , et mis siin vastset või ehk teist on - ei midagi ! , tõukas siis ammuli jäänud rehealuse ukse käginal koomale , käis sepapajas isa ja Oti vasara kilksumist kuulamas , ragus pinumaal raginal hagu , ajas porknapendrest kanadele heina kitskuvate sõsaratega linnalora , ammutas kooguga kaevust emale mõsuvett , jäädes vahtima , kuis kaevulingu tipp vihinal sinitaeva poole kerkis ; heitus siis lingupaku matsatusest linnurohu sisse - ja läinud ta oli . </s> <s> Üht ei unetanud ta küll : kiriku man ära käia , tamme mõõtmas , nagu pastorihärra oli ütelnud . </s> <s> Kuigi Körber ei olnud käskinud , vaid ainult loa annud , õigemini võimalust möönnud , ent eestlane võtab loa andmist käsukohustusena . </s> <s> Niisugune eestlane on . </s> </p>
<p> <s> Tamm tundus iga kord teine . </s> <s> Küllap oli ka Jott iga kord mõni muu . </s> <s> Vaatad küll et toosama , aga vaim või miski meeleolu oli vastne jälle . </s> <s> Tamm kasvas väljapoole , Jott sissepoole , too vahe . </s> <s> Jott mäletas põlvekõrgust tammevitsakest kanget Venemaa tuult trotsimas , pastorihärra lainetavad talaarihõlmad nagu varjuks ehk kaitseks ümber , aga nüid oli too taimekene ju Jotil üle pää kasvanud , laotas harusid ilmaruumi laiale ja otsis ning püüdis tuuli , niisama lustimängiks . </s> </p>
<p> <s> Kord juba tulnud , astus Jott siis kiriklasse sisse ka , vana sõpruse poolest või suisa asja eest - Karl Eduardilt tervisi kätte tooma . </s> <s> Ikke toosama toatütrikene Marie , küll jälle priskemaks läinud , juhatas külalise suurtarre ja läks teatama . </s> <s> Suurtare ehk pildisaal ehk Galerie oli ikke samasugune , nagu Jott poiskesepõlvest mäletas , ommete ei saanud öelda , et too ruum Jotis endisi tundeid oleks tekitanud . </s> <s> Pikk akendeta sein oli tihedalt täis riputatud esiisade väärika palgega näopilte - die Porträten - ja pärast toda kui Karl Eduard oli kord lahkelt näidanud , et kelle tahes pildi-Körberi justkui elusad silmad saadavad kõndijat ainitise pilguga , kus saali nurgas iganes too kõndija ka ei viibiks , ja kui Jott oli üksipäini omaette saanud sõbra jutu läbi katsuda , pärast toda oli paljasjalgne Sepa Jott näopilditarest ikke kinnisilmi läbi tuisanud , rangete Körberite nõudlikud pilgud valusaste kuklasse peksmas ; vahel hoidis Jott kõrvugi kinni , nagu võiks mõni ammu surnud Körber valjuste välja ütelda , mis pisuke Jott enda kohta salamisi arvab . </s> </p>
<p> <s> Härra Jott Tee toovasta pandis tähele , et tunneb end mõnusaste nii paljude tarkade herrade seltsis , kes teda häätahtlise ootusega silmitsesid . </s> <s> Ka oli ta kõrgeausustega lähemalt tuttavaks saanud ; koguni Otto Korberuse võimsale pilgule tihkas ta vastust anda , ehkki Otto Korberus oli Martin Lutheri enda käe all Wittenbergi ülikoolis õppinud . </s> <s> Just toda esiisa oli väike Karl Eduard armastanud näituseks võtta , kui tuba pimedaks oli tehtud ja poiskesed suurte leentoolide varjus teineteisele õuduslugusid jutustama hakkasid . </s> <s> Eks maalinud Karl Eduard võrratu ettekujutuse , lastes kloostrist pageval noorhärra Otto Korberusel veel kord kloostri luukambris kühmakil kirstude all kuulatada omaenese südame peksmist , mis pidi tunduma validam kui tagaajajate jõhkrad sammud otse pää kohal . </s> <s> Mõlemad kaks olid kütnud oma ettekujutuse meele tuliseks , nii et küinlavalgel uuritav Körberite pääluuvapp ajas judinad ihule , nagu oleks käredast vihusaunast otse viludasse Luutsnasse karatud . </s> <s> Karl Eduard ütles , et säälsamas luukambris oligi Otto Korberus tõotanud anda Jumalat teenima oma vanima poja põlvest põlve , ja tõotust on seenimaani seitse põlve peetud , Karl Eduard oleks kaheksas ; toda nood vapi pääluust välja kasvavad kolm viljapääd tähendavadki . </s> </p>
<p> <s> Too teine vaarisa oli nime poolest Johann Friedrich olnud , kes pärast Põhjasõda oli Jena ülikoolist Tarvastusse pastoriks tulnud ja siin maakeele kätte õppinud , ning tostpääle kõnelesid Körberi poisid maakeelt juba viiendat põlve sama ladusalt kui mõnd muud võõraskeelt . </s> </p>
<p> <s> Jott vahtis parasaegu pastor Eduard Philipiga tõtt , kui elus Eduard Philipp kärmeste tuli , käed pikal , et külalist emmata . </s> </p>
<p> <s> “ Jumal on armuline , ta ei ole lasnud tänast päeva mitte looja vajuda , enne kui ma oma noort sõpra kaisutada saan , ” ütles pastor Körber tuttavalt kõmiseva häälega , päästis siis Joti oma lämmist haardest vabaks ja astus sammukese tagasi . “ Sosoo , noorhärra on õige pikk ja tugev , ehkki mitte nii pikk ja tugev kui teatud tammepuu - too puu , mis Joti ilmatuleku ajal - umbkaudu - mulda sai pandud ja Karl Eduardi ilmatuleku aastal võrsunud . </s> <s> Sa ju käisid seda mõõtmas ? </s> <s> Sosoo . </s> <s> Aga mida noorhärra Jott Tee siin Galerie's suvatses mõõta - kas ehk kirikhärra pole oma portree sarnane ? ” </s> </p>
<p> <s> “ Mind rõõmustas üliväga ja kurvastas samavõrd , et Körberite nime kaja on kõik ilm ja ülikoolid täis , kuid kes oleks midagi kuulnud suguvõsast Tee , ” kostis Jott Tee . </s> </p>
<p> <s> “ Sosoo või sedamoodu . </s> <s> Aga mu noor sõber , kas suguvõsa Tee aeg pole ehk tulemas nagu ka tema rahva aeg - kui Jumal annab . </s> <s> Ikke peab üks esimeseks hakkama . </s> <s> Hää on tee pikkust tagasi mõõta küll ; õndsam on tee pikkust edasi mõõta , silmavaade tulevasse kinnitada . ” </s> </p>
<p> <s> “ Teised rahvad on kaugel ees . </s> <s> Pole meil kirjakeeltki mitte . ” </s> </p>
<p> <s> “ Eks sa ju jookse , kui näed sõpru kaugel ees , kui muidu oleks ehk kõndinud . ” </s> </p>
<p> <s> “ Kirikhärra on väga lahke . ” </s> </p>
<p> <s> “ Aga sa mõtle : üks Korberus oli kah kord esimene , kas Otto just , ei tea uskuda , võib-olla tema isa ehk vanaisa , ehk tuleb veel kaugemale kaeda , aga üks ta oli . </s> <s> Edespidi on kõik lihtis : palju lapsi ja palju koolitust igaühele , nõnda palju lapsi ja koolitust kui iganes võimalik , kokkuhoid oleks siinkohal raiskamine . ” </s> </p>
<p> <s> Seitse poega ja kolm ülikooli igaühele , kust peab sepa poeg nii rohkelt maist vara võtma , mõtles Jott iseeneses kibedalt , kuid lausus õige tagasihoitult : “ Suurel rahval kõrged lennud , väiksega jälle isevahe . ” </s> </p>
<p> <s> “ Väike ja väike , seda ma kuulen ! </s> <s> Mina olin kah väike , varajane laps nagu ma olin , rühkisin maailma kaks kuud enne aega , ma olin nii pisukene , et mamma badetas mind supitirina sees , kõik teavad kõneleda kui imeasja , kuda mind poomvilla sisse mähitult ahjukapis soojas peetud , aga vaata nüid meest ! ” ütles Eduard Philipp Körber ja müristas sinna juure oma laialt tuntud bassi . </s> <s> Taevapasunaks teda hüitaksegi , too on lugupeetud pastori väärnimi . </s> </p>
<p> <s> Todaaega olid nad just raamatukogutuppa jõudnud . </s> <s> Kirikhärra tegi viipe ühe suunas noist kolmest kõrge korjuga toolist , mis pisukese rokokoolaua ümber seisid . </s> </p>
<p> <s> “ Meie Mariekene pandis teemasina juba ülesse , ” ütles Eduard Philipp . “ Sa teed ju oma vanale sõbrale seda au , et võtad temaga koos linnupetet ? ” </s> </p>
<p> <s> “ Ei , hommikuni ma jääda ei kavatse . </s> <s> Linnupetet võetakse ju hommikul : et mõni lind õuemineja tühja kõhtu ei märkaks , muidu teatab too manalas järeltuleja kehvast elujärjest - kas härra pastor toda pruuki ei teadnud ? </s> <s> Või tõuseb härra pastor alles õhtuks ? ” naljatas Jott Tee . </s> </p>
<p> <s> “ Sosoo ? ! </s> <s> Kuidas oleks pidanud ütlema ? </s> <s> Pruukosti võtma ? </s> <s> Suurust võtma ? ” </s> </p>
<p> <s> “ Nood kah rohkem hommikusöömad . </s> <s> Või keskhommikul pärast heinaniitu . ” </s> </p>
<p> <s> “ Aga praegu ? </s> <s> Kerge eine ? ” </s> </p>
<p> <s> “ Kehakinnitus . </s> <s> Hingepide . </s> <s> Õhtuoode . </s> <s> Ivaleib . </s> <s> Suupiste . ” </s> </p>
<p> <s> “ Näed nüüd - üks Jott Tee on maakeele tundmises ühest sakslasest kaugel ees . </s> <s> Vist ei aitaks minul jooksmine ka , et järgi jõuda . ” </s> </p>
<p> <s> Sääl tuli ladvaubinana õhetav Marie , hõbekandikul teetassid ja tuline sitikmarjakook . </s> <s> Kuni Marie talitas , vaatasid mehed siniste veresoonte kumamist tema õrnal käeseljal . </s> <s> Siis tegi Marie kniksu ja uks sulgus tasakesi . </s> </p>
<p> <s> “ Paneme sidruniväge ka , ” ütles kirikhärra ja pigistas sidrunist sahvti õige osavaste . </s> <s> Suhkrutükk juba tangide vahel , jäi Eduard Philipp äkki mõttesse , käsi teemagustajaga tardus oma harjunud teekonnal ; laskis siis tangid koos saagiga suhkrukaussi tagasi vajuda , et kiirustamisi tõusta . </s> </p>
<p> <s> “ Meele tuli ! </s> <s> Ma olen ju Leipzigist vastse Zeitschrift'i kätte saanud , kus selle sinu ja Karl Eduardi sõbra salmid sees on . </s> <s> Ole hää , siin see on . ” </s> </p>
<p> <s> “ Zeitung für elegante Welt ” , luges Jott . </s> </p>
<p> <s> Eduard Philipp laskus tooli tagasi ning jätkas pooleli jäänud toimingut . </s> </p>
<p> <s> “ Saksa keeles , ” ütles Jott pettunult , kui oli Kristjan Jaagu laulud kätte leidnud . </s> </p>
<p> <s> “ Kahju , nii suureandeline ja nii vara surmavalda läinud - see teie Petersohn . </s> <s> Lugesin ja mõtlesin : kahju , kahju , tema Dichtung kõlab ju nagu mõni Goethe ehk Schiller . ” </s> </p>
<p> <s> ” Ma ei oleks uskunud , et ta võiks saksa keeles - tema ! </s> <s> Ta pidas ennast maarahva laulikuks . </s> <s> Maakeeles on ta laulud paremad , nii hääd kui üldse võimalik . </s> <s> Saksa keeles - ma ei tea , göötesid ja sillereid ja klopstokke ju sakslastel niigi küllant . ” </s> </p>
<p> <s> “ Kas mu noor sõber arvab , et Petersohni maakeelsed laulud oleks võinud trükitud saada ? ” </s> </p>
<p> <s> “ Kunagi ikke . ” </s> </p>
<p> <s> “ Kunagi - võib-olla jah . </s> <s> Aga saksakeelsed on mustvalgel kohe nüidsama , vaevalt aasta pärast lauliku surma maailmale imestleda . ” </s> </p>
<p> <s> “ Kas pastorihärra arvab siis , et Kristjan Jaak tegi õigesti ? ” </s> </p>
<p> <s> “ Kas Jott on kindel , et ei teinud ? ” </s> </p>
<p> <s> “ Ma ei tea . </s> <s> Võib-olla ta tegelikult arvaski , et selle maa keel ei või igavikku tõusta ja tema luule oligi vaid luulekuju , paljas tuuleõhk , mitte südame igatsemine . ” </s> </p>
<p> <s> “ Mu noor sõber on liiga karm . </s> <s> Kas inimene ei peaks kasutama kõiki keeli ja kõiki võimalusi , kui tal on oma rahva kohta maailmale midagi ütelda ? ” </s> </p>
<p> <s> “ Maailmale mitte ! </s> <s> Sellele rahvale endale ! </s> <s> Ei usu maailm miskit , kuni see rahvas ise ei usu endasse ! ” </s> </p>
<p> <s> “ Ennemini jääb iga rahvas alles siis miskit iseenese kohta uskuma , kui maailm on selle tagasi peegeldanud , ” ütles Eduard Philipp Körber . </s> </p>
<p> <s> Jott ei hakanud vaidlema . </s> <s> Teised teemad kerkisid ülesse , lihtsamad . </s> </p>
<p> <s> Kurb ja rõõmus oli kodus külaskäimine seekord olnud , kui ta pärast järele mõtles . </s> <s> Kõige tähtsamaks võis pidada vana Körberi hääkskiitu Joti plaanile koolmeistriks hakata . </s> <s> Isa Aadu näis toda nagu väheks põlgavat , aga sõbra papa Eduard Philipp ütles selgel sõnal : “ See on ükskord tubli ettevõtmine , kui kõrgesti koolitud mehed maalatsi oppama hakkavad , ega enne saa me lahti oma trahvikoolist , kus ainult laisad või saamata inimesed kooli tuuakse , kes kodu pole lugemist selgeks saand ja pelgavad nüüd , et leerist läbi ei pääse . </s> <s> Ei koolmeistri ametiks ole ükski haridus üleliiga suur . ” </s> </p>
<p> <s> Nii tark oli Miira ikka küll , et ära tundis , millal peremees mõttesse oli vajunud , ja mõistis seda oma huvides kasutada . </s> <s> Miira oli tubli maatõugu mära ega teadnud midagi päävalust , mis ühel linnapreilikesel oli : kuidas peab Miira nimi kirjutatama , kas Miera ? või ehk Mihra ? ja milleks sihuke mittesaksa nimi ? </s> <s> Miira peremees ise oli ausa nimega : Friedrich Robert Faehlmann , ja preili ei võinud hingestki aimata , et naabermajas elav üle linna kuulus tohter on tegelikult maasugu saks . </s> <s> Tema nime oskas too preilike kirjutada , sest oli härralt endalt pärinud , kellel on õigus , kas härra Faehlmannil või kõigil teistel , kes Fählmann kirjutavad . </s> <s> Härra oli öelnud , et igaühel on õigus kirjutada oma nimi nõnda kuidas ta kirjutab , ja Miira suhtes soovitas ka elajalt endalt küsida . </s> </p>
<p> <s> Miira vedas oma koormat teomehe alandliku aeglusega ; vanker kolises Kivisillal moodupäraselt , Faehlmann ei märganud mitte , et mära jälle kondirammu kokku hoiab - Faehlmann sepitses kalendrijuttu , valis ja sobitas sõnu hoolivamalt kui Katariina Teise vangisoost sillaehitajad kive . </s> <s> Kõige enne kippus tulema jutu lõpuosa ; Faehlmann teadis oma kogemustest , et seda mis tulema hakkab , ei maksa tagasi hirmutada - kui lapsuke sünnibki , jalad ees , pole lugu , küll pääkene on varsti kroonimise sees , kus seegi jääb . </s> <s> Pää on kroonimise sees - nõnda luuleliselt mõistab mõni ämmamoor ütelda tolle verise ja vaevase kannatusteo kohta , mis õigupoolest ongi ilus ime ja luulelist ütelust väärt . </s> <s> Olgu siis kõneks olendi või raamatu sünnitamine . </s> </p>
<p> <s> Kivisillast mõtles Faehlmann kirjutada . - Mõne teekäija meelest ta väga kitsas on ; kui üks vankrega ühelt poolt tuleb , oodaku vastatuleja teisel pool . </s> <s> Küllap on Kalendrilugeja mõnda sõimamist ja riiusõna kuulnud , kui teine pikaline tuleb ja teisel vastatulejal kiir taga on . </s> <s> Aga sest ei ole palju viga ; kui õhta käes , ei ole keski ootama jäänud , kõik on üle mahtunud . </s> <s> Ei ole ka igaühel aeg kitsas , kes kõige suuremat kära teeb . </s> <s> Tuleb ka neile aeg , kus viimast korda aina tasa üle silla sõidavad musta vankre peal , ja ootavad kõik vastatulejad hea meelega , sest et teavad , et ta teist korda enam üle ei sõida - siis läheb ta pikka und uinuma . - </s> </p>
<p> <s> Pikka unne uinujaid tuleb alatihti ette , Jumal paraku . </s> <s> Üks kui teine põdeja ei saa surmaga kuidagi toime , nõnda peab Faehlmann välja sõitma veel vasta ööd , kas kutsutakse ehk käseb oma etteaimdus , - et saistuda raske tõvesängi veeres , hoida mineja kätt ja katsuda , kas elusoon liigub veel ; samal ajal jagada troosti jääjatele , pärida , on surmavarju all seisja oma viimase sääduse teinud , ja kirjutada välja veel üks rohutäht - hääs usus ning sugulaste lohutuseks - või juba surmatäht . </s> <s> Contra vim mortis non est medicamen in hortis . </s> </p>
<p> <s> Üle silla saanud , jäi Miira seisma , vehkis rahulolematult sabaga , vahtis tagasi - hääle või kurale ? </s> <s> Faehlmann songutas ohjaharu - kurale , kurale ! </s> <s> Sääl päris Peterburgi ragatka lähedal on last käimas üks vanaldane noorik , kel magu paelaga kaelas , Mutterpassion , nii et vaeneke peab ühtjäri õuevahet jooksma ehk mustavee pangel käima ning on juba üsna kärsimata ; päälegi nüüd , olles viimse varba pääl ja iga tund maha saamas , on naine hakanud kahtlaselt verd immitama . - Kas peaks sellegi jutu sisse üles panema , mis Kivisillal seisab lugeda , nimelt turu väravate pool küljes ladina ja saksa keeli : Jõgi , siin vähenda oma jooksu , Katharina II käseb ! - Teine suurproua on õige suureline , uskudes end Emajõge käsutavat , teine , emand niisamati , ei saa toime omaenda emavere jooksuga . </s> </p>
<p> <s> Hää veel , et paraaegu mõnd kõhutõbe pole või koguni kole-härrat - Cholera - sellisel korral ei saaks tohter rõivist valla nädalate kaupa ; nüüd on lihtsad asjad : lokuta Miiraga Konossovi majja prouat kaema , see põeb ematõbe , Hysterie , mis vaevab kodakondseid rohkem kui põdejat ennast , siis sõida veel Mathilde mõisa , teise linnaveerde , sääl lapsukestel õige sandid pidemed , teevad ööseti alla , nii et teenijad-vaimud kaht nädalit vasta ei pea . </s> <s> Aga ennekõike too emand Peterburgi ragatka man , too jah . </s> </p>
<p> <s> Doktor Faehlmann oli kas hiljaks jäänud või liiga vara saanud : lapsuke oli otsustanud ilmale tulema hakata ja siinkohal pidi ilmatulejat usaldama - tema teab . </s> <s> Ämmaeit oli õige kraps leitud , viskas tohtrele altkulmu pilgu , täis kõnekat vihkamist ; tema tunneb oma asja ja jäägu talle see au ; Faehlmann lootis nüüd aegsaste kodu saada , kalendrijutu manu . </s> <s> Ent enne too Konossovi proua ja Mathilde mõisa lapsed . </s> </p>
<p> <s> Lõpuks oli ots kodu poole käänatud , tubli matsisoost Miira laskis jõudsat sörki Riia mäest üles - mine tea , mis öö toob , aga esiotsa oli kaerapääkott kindel : päev seisis veel kõrges , ei veel surejad sure . </s> </p>
<p> <s> Faehlmanni maja Riia-Lille-Tähe kolmnurgas oli hoburakenditest sisse piiratud , kaks mära , teine hall ja teine võik , norutasid kannatajanäoga tihenevas vihmavidus , seljad taevanestest tumedad . </s> <s> Jälle külalised . </s> <s> Tema armsa Henriette lahkus oli nende vasta üsna võimetu ; küllap Henriette oleks tahtnud oma kaasale õhtust töörahu kindlustada , ent tema noor elu igatses ju elada , tualetid ootasid näitamist , kokakunst imetlemist . </s> <s> Ja külalised mõtlesid kõige paremat - lohutada üht paratamatult hooletusse jäetud kuulsa tohtre prouat , avaldada seeläbi lugupidamist tohtrelegi . </s> </p>
<p> <s> Faehlmann tormas kõige mantli ja kübaraga läbi saali kirjutusetuppa , lausumata poolt sõna jahmunud külalistele , õieti neid märkamatagi , raputas vaid vihmapiiskasid mantlihõlmalt maha . </s> <s> Henriette istus kui sütel , ta oleks meelsaste abikaasale jutustanud , mis suur päev täna olnud - vaevalt kolmene Robert Friedrich August oli ütelnud hoidjale kohe pika lause ühekorraga ja Friedrich Johann oli maalinud oma hefti pookstave hää käekirjaga täis , ise viieaastane ! </s> </p>
<p> <s> Kirjutusetoas võttis Faehlmann küll puhta paberilehe ette , kummatigi oli õhin kadunud , - ei tulnud sedagi meele , millest ta kirjutada oli kavatsenud . </s> <s> Ta jäi istuma , pää käte vahel , kuulatas läbi lae poegade magadiskambri vaikust ja summutatud hääli kõrvalt saalist , kuni tundis teravat igatsust panna oma väsinud pää truu Henriette sooja sülle . </s> <s> Aga külalised olid müür nende vahel . </s> <s> Ei , külalised olid roniroosid , aitasid varjata müüri nende vahel , nii vist . </s> <s> Ommete oli alustatud kõige häädlootvamalt , oli paari mindud kindlas usus leida asendust õitsva tiisikuse läbi hauda varisenud armastusele , üks oma noorpõlve kiindumusele , teine sõbrannale , kes oli üks ja sama isik - Tema . </s> <s> Nüüd välditi Tema nime nimetamist , seda enam tunti Tema lakkamatut kohalolu . </s> </p>
<p> <s> Me kõik oleme põrm ja vari , mõtles Faehlmann , ehk nagu Horatiusel on : Pulvis et umbra sumus . </s> <s> Mõte liikus Kristjan Jaagule , kes kah Horatiust armastanud oli , kuni ta veel mullaks ja põrmuks polnud saanud ; tema soome keel kuluks meile kõigile ära , nüüd kus Lönnrot oli oma Kalevala-raamatu saatnud ja keegi seda lugeda ei mõistnud , Kreutzwald ka mitte . </s> <s> Muidugi oli abi sellestki , et raamat oli käega katsutavalt olemas , see oli tunnistäht , et nõndasamati võiks tõeks saada ka Kalevipoeg . </s> <s> Tunamullu oli Faehlmann lubanud seltsi koosistumisel , et võtab eepose oma elutööks , kuid sinna see oli jäänud , ehkki mitte maha maetud . </s> <s> Lönnrot peaks varsti Tartu tulema , siis võib mitmes tükis aru pidada ; Lönnrotiga oli küll see häda , et kippus eestlastele soome kirjaviisi ette kiitma , mida jälle eestlased ei pea kõige õigemaks ja nähtavasti lähevad saksa eeskujude pääle välja : harjunud asi . </s> <s> Sea-saksa keel , ütleks Lönnrot . </s> </p>
<p> <s> Õigupoolest oli Kalevipoeg kui suur luuletöö oma looja vaimus üsna küps ja valmis , vast mõni väheldane tükk veel puudus vahelt , ent ees seisis ränkraske ja tüütugi kirjapanek , seenimaani ajapuudusel ikka ja ikka edasi lükatud . </s> <s> Kui neid põdejaid nii palju ei oleks , kui Tartu mitu ringkonda poleks Faehlmanni hooleks jäetud , kui teised tohtred nii kurja keelega poleks , - andeksandmatud , et Faehlmann vaeseid üsna ilma tasuta ravitseb ega hoolivat sedaviisi tohtreseisuse aust ja kasust . </s> <s> Ametivennalisi kokkupõrkamisi oli raske olnud ära hoida , kõige parem abinõu neist jagu saada oli kindlalt õiglane püsida , selle otsekohene järeldus oli lugupidamine publikumi poolt . </s> <s> Publikum ja tõde on kaks kohtukohta , kuhu edasi kaevatakse , uskus Faehlmann . </s> <s> Aegis fortissima virtus . </s> <s> Avaliku tüli eest oli ta katsunud ennast hoida - kui targad kisklevad , vilistavad narrid sinna juure ja uulitsapoisid pilluvad pori vahele , nagu ta oli ütelnud mõnelegi , kes teda kätte maksma oli püüdnud kehutada . </s> </p>
<p> <s> Faehlmann viskas kirjutusepulga tühjale paberilehele , läks läbi köögi hoovi pääle ja säältkaudu kirjutusetoa akna alla oma kuulsat lillepeenart kaema . </s> <s> Vihma tibutas ikke veel , hää see oli , polnud tarvis iiskannuga vett tuua ; hommikul oli ta just silmanud , et kollased jorjenid näitavad välja õige närvetanud . </s> <s> Hollandimaalt tellitud , nõuavad ei tea mis . </s> </p>
<p> <s> Keegi andis üle aia tere . </s> </p>
<p> <s> Faehlmann vaatas - Jott Tee ; mis sellel nüüd ? </s> <s> Ega ta ommete rahatiisikust põe ? </s> <s> Ei vist , see on sedasorti mees , et kui põebki , siis teiste salaja , ei ütle kellegile . </s> </p>
<p> <s> Jott Tee sirutas käe üle madala varbaia ja tõmbas lähema lilletutu nuhutamiseks . </s> </p>
<p> <s> “ Ilusad on nad küll , teie georgiiniad , terve linn on kui meelest ära nende pärast , aga mis ma imeks panen , nad ei lõhna põrmugi , ” ütles Jott Tee . </s> </p>
<p> <s> See oli ilmselgesti vale sõna valel ajal vales kohas , sest Faehlmann põrkis vasta : “ Küllap te nõuate sedagi veel , et nad ka süia sünniksivad . ” </s> </p>
<p> <s> “ Küllap nad sünnivadki , aga keski pole taiband proovida , ” püüdis Jott Tee lugu naljaks pöörata . </s> </p>
<p> <s> Lepitus oli käes . </s> <s> Faehlmann ütles : “ Nojah , juurekava on neil sedasorti küll kui kartulal , aga ei mina mõtle neid proovida , kuigi , Jumal paraku , mõnd tohterdamist on tulnud enda pääl katsetada . ” </s> </p>
<p> <s> Jott Tee teadis , millele Faehlmann vihjas . </s> <s> Faehlmann oli endal kahtlustanud ema Katariinalt päritud tiisikust ega olnud eksinudki , ent ohust üle saanud tol meeleheitlikul kombel , et põdurat rinnapoolt tuliseks aetud rauaga põletanud . </s> <s> Kristjan Jaak oli korra noid koledaid arme saanud näha ja asjaloo kohta seletust küsinud . </s> <s> Mine tea , võib-olla see hirmus sigari kiskumine toimus tolsamal põhjendusel - tiisikusele elu rinnus vastikuks teha , surmatõbi kopsust välja kõrvetada . </s> <s> Ja olla võib , et Kristjan Jaak oli piibu imemise kombe just Faehlmannilt kätte harjutanud , tiisikust toogi teadis endal olevat , tiisikusse too vaene mees lõpuks ka sures . </s> </p>
<p> <s> “ Vihm küll kosutab , ent lähme päälegi katuse alla , seda enam et olen pidanud juba pool tundi oma sigaritest lahus olema , ” ütles Faehlmann . </s> </p>
<p> <s> “ Too on ju katastroof ! ” hüüatas Jott Tee , vihjates üldteada asjaolule , et Faehlmanni ilma sigarita pole nähtud . </s> <s> Mitte ilmaski ! </s> <s> Taibukad linnaisad olid välja annud määruse , mis keelas tänaval suitsetamise - tulekahju kartuses , ent Faehlmann oli veel taibukam : pistis oma sigari vaskvõrusse ja kõndis tossavana ringi ; tollestsamast teda kaugelt ära tuntigi ja abipalvetega rünnata saadi . </s> </p>
<p> <s> “ Too on ju katastroof ! ” ütles Jott veelkord , jutu jätkuks . </s> </p>
<p> <s> Katastroofi nimetatud oli ja kohale see tuli : keski viisakalt kummardav noor mees astus ligi ning küsis ilma pikemata kakskümmend viis laenuks . </s> <s> Faehlmann tõmbaski tengelpunga karmanist ning luges nõutud ruublid välja . </s> <s> Ja kogu lugu . </s> </p>
<p> <s> “ Kes oli see sümpaatiline noorhärra ? ” küsis Jott Tee , kui nad juba kirjutusetoas istusid ja Faehlmann oma sigari oli läitnud . </s> </p>
<p> <s> “ Pole õndsat aimu . ” </s> </p>
<p> <s> “ Kuis nii ? </s> <s> Võhivõeras ? ! </s> <s> Ja võlakirja ei võtnudki ? </s> <s> Ja nime ei küsinudki ? ” </s> </p>
<p> <s> “ Mis sest võlakirjast tolku : kui see sümpaatiline noorhärra - teie sõnad - ei maksa tagasi , siis ta ei maksa , ja kui maksab , eks ma siis küsi nimegi , ” ütles Faehlmann . </s> </p>
<p> <s> Ainuõige lahendus piinlikust südamevalust pääsemiseks , märgutas Jott Tee iseendas , - kui ainult raha oleks ja raha tuleks . </s> <s> Faehlmannil muidugi oli ja tuli , ning enda pääle kulutas see härra vähe , sigarid maha arvata , nood pidid luksuslised olema , nõnda et kõlbasid või parunile pakkuda . </s> </p>
<p> <s> “ Kas olete jo inimese kehajärkude nimesid hakanud ülesse kirjutama , härra Jott Tee , nagu meil jutuks oli ? </s> <s> Võtke ka meeste ja naisterahva riided ette , vanaisa Aadama viisi , kui ta elajatele ja rohtudele ja puudele igaühele oma nime andis . ” </s> </p>
<p> <s> Jott Tee pidi tunnistama , et vaim küll valmis , ent liha nõder olnud . </s> </p>
<p> <s> “ Aspirat fortuna labori , ” ütles Faehlmann seepääle . “ Õnn toetab oma hingusega tööd . ” </s> </p>
<p> <s> “ Horatius , teie lemmik ? ” </s> </p>
<p> <s> “ Vergilius . </s> <s> Võtke see ette , see on väga vajaline . </s> <s> Eesti keel on haledal järjel , tuleb toime panna , et rahva jutud ja laulud ja sõnakõlksutused ja igasugu ütelused , nii palju kui noid võimalik kätte saada , täielise hävimise eest päästa . </s> <s> Selleperast saigi minu ja teie Õpetatud Eesti Selts asutatud , mis , Jumal paraku , on küll rohkem Gelehrte Gesellschaft , ehkki Estnische , ” ütles Faehlmann . “ Eesti keelega tegelemine on tõhus vahend hüpohondria vasta , ma olen seda ikka Kreutzwaldile kinnitanud ; ise olen õnne katsund ka mõne eestikeelse distihhoniga , aga ei nood ole arusaamist leidnud , nagu ka minu arstiteaduslised tööd , mida soolikakohendajate ülemkogudus iseäranis laitnud on . </s> <s> Minu juukstel ei ole aega halliks minna , nad langevad enne maha . ” </s> </p>
<p> <s> Jott Tee pidi nüüd paratamatult Faehlmanni kõrgenevat laupa uurima , kui väga ta tollest teost ka hoiduda oleks tahtnud . </s> <s> Vestluskaaslase suured kirglikud silmad särasid talle vasta , nõnda et ajahetk meeltesse põles ja sõnadeta lubadusega sidus . </s> </p>
<p> <s> Toopääle Faehlmann tõusis , sigariudsu pilv pää ümber kui pühamehel , võttis kirjutuskapist ühe lehekese , mille Jotile näha ulatas . </s> </p>
<p> <s> “ Tahtsin anda näite sellest , et eesti keel on küllalt paenduv ja kõlvuline sobimiseks raskesse antiigi värsimõetu , ” ütles Faehlmann . “ See ei ole peris valmis veel , aga kavatsusest peaks aimdust andma . ” </s> </p>
<p> <s> Too lugeda pakutud näide oli Piibo jut , ja erakordselt painduv oli selle väljamõtleja sõna tõepoolest . </s> <s> Toda oli kohe esimesest värsist tunda . </s> </p>
<p> <s> Ja laulu sisu - õnn on kui piibusuits , sõbrad on kui piibusuits , kaovad jäljetumalt , kui kütus otsas , ent piip ise on truu , piip avitab meenutada noorepõlve armastust . </s> </p>
<p> <s> Jott luges tasahääli , huuli muigutades ja pikki silpe raskelt rõhutades : </s> </p><lg type="free"><l> Ära sa vennike , naera , lase mu piibuke rahul ! </l><l> Kõigile oma au , piibuke , sinule ka . </l><l> Kõik maailm on mu ümber , kui mu piibuke aurab , </l><l> inimeste õnn viirab ja mängib mu ees . </l></lg>
<p> <s> “ Imestamist väärt ! ” ütles Jott Tee silmade särades . </s> </p>
<p> <s> “ Non omnis moriar , ” naeratas Faehlmann . “ Ei , tervenisti ma ei kao mitte . ” </s> </p>
<p> <s> “ Horatius ? ” </s> </p>
<p> <s> “ Horatius , minu lemmik . ” </s> </p>
<p> <s> Et Jott Faehlmanni tundis ja tema elukäiku teadis , oli luuletöö mõju mitmevõrd sügav , ning Tee tunnistas : </s> </p>
<p> <s> “ Ma ei ole piibumees , aga tolle teie külamehe suus küdevale piibule saan edespidi kaasaelamisega mõtlema ja palun andiss , mis ma sule või sõnaga piibu laituseks iial olen lausunud . ” </s> </p>
<p> <s> “ Aga - härra Tee ei tulnud ommetegi piibujuttu ajama oma seltsikaaslasega ; kui ma tohin oletada - kas ehk kergendust otsima oma kõhuhädale ? ” </s> </p>
<p> <s> “ Too on küll kröömike nagu tagasi annud , aga ma oleks ikke vast palunud noid kuulsaid Faehlmanni tilku välja kirjutada . ” </s> </p>
<p> <s> Jott Tee seisis Faehlmanni selja taha ja luges selget viltust kirja , nii kuidas see rohutähele sündis : </s> </p>
<p> <s> Tinct . opii spl . </s> <s> 20,0 </s> </p>
<p> <s> Vin . ipecacuanh . </s> <s> 40,0 </s> </p>
<p> <s> Tinct . </s> <s> Cascarill . </s> <s> 80,0 </s> </p>
<p> <s> See näitas välja nagu luuletus . </s> </p>
<p> <s> Visiit oli lõppenud , härrad kätlesid , Jott Tee astus uulitsale suvelõpu pimeda kätte . </s> </p>
<p> <s> Talle viskas näkku sadangujärgset vastset värskust . </s> <s> Maha materdatud uulitsatolmu lõhn tõi meele ühe teise sadangujärgse käigu - Gustav Adolph Oldekopi manu ; too käik pidi sündinud olema arvata tosina aasta eest . </s> <s> Siis , Tartu servakese pääl , ütlemata viletsas korterikohas suure lastekarja keskel oli Jott saanud maitsta Oldekopi rõõmulaule , jah - ka piibutubaka mõnusaks kiitmist , sääl oli ühes laulus koguni sihuke vallatu mõttepöörd , et - keda ma oma naise ausse tõstan , opku ka piipu tõmbama ! </s> <s> Too jäi kohe pähe kui imelik - Jott ei ole piibumees olnud ega suitsetavat naisterahvastki ihusilmaga näinud . </s> </p>
<p> <s> Polnud juhtunud jutuks , kas doktor Faehlmann on ka pastor Oldekopiga tuttav , aga vaevalt küll , oli ju Oldekop põline Põlva mees ning Tartusse vaid vanaduspaiukile tulnud - ent vahest just see asjade seis neid kokku on võinud viia nagu arsti ja haiget , siiski mitte kui kaht piibuluuletajat . </s> </p>
<p> <s> Jott Tee tõstis krae ülesse ja surus kämblad sügavale karmanisse , ennegu sammule hoo sisse lõi . </s> </p>
<p> <s> Aga Faehlmann võttis oma Piibujutu , kirjutas selle lõppu kaks hoogsat värssi : </s> </p><lg type="free"><l> Selle riistapuu nõuan , ehk müüksin viimase iva ; </l><l> andeks ! piibuke , mis teadmata laitsin ma sind . </l></lg>
<p> <s> Veel alamale märkis Faehlmann rahule jäämise märgiks : </s> </p>
<p> <s> Anno Domini 1840 </s> </p>
<p> <s> Hingedekuu varajane pimedus laskus maha nagu must tihke kartulikott . </s> <s> Postivankri aknast polnud näha vähimatki - ei tähekest taevas ega valguseaimukest taredes ; ka ei võinud teada , kusmaal oldigi , tee oli võõras , nõnda et konku kurale ja hääle kaldumise ning august auku kukkumise järgi ei saanud otsustada , kas rapputi veel maanteel või pöörati juba postijaama sisse . </s> <s> Jott Tee ootas postipasuna heli , mis annaks märku lähenevast vahepeatusest , ehkki teadis , et Liivimaal ei hoolita pasunat ajada ka pihtpimedas mitte . </s> <s> Säädusest ei peeta kinni , eriti mis puutub postipoisi keeldu tubakat põletada ja viina pruukida . </s> <s> Postipoiss ennem laseb ennast soldatiks saata , kui et külmarohust või priskest sigarist ära ütleb , mis reisihärra ehk kiire päralejõudmise tasuks tõotanud . </s> <s> Või mis kiirust siin olla saab , selles turkases pimeduses , kus hobune ei näe jala ette ja postipoisil pole ajaviiteks muud teha kui kiruda veolooma komistamist , sest halastav käsi on varju pannud needki põuasuvedest vaevatud nurmed ja silma eest peitnud lojustele ära söödetud õlgkatustega suitsutared . </s> <s> Tossav sigar soendaks ja valgustaks vähemalt kutsari ninaalust , sellal kui igav reisija viibib varisema kippuvate postipakkide vahel omaenda mõtete roiutavas unes . </s> </p>
<p> <s> Jott Tee tegi otsuse öömajale jääda . </s> <s> Pikast teest tapetud , ei olnud ta valmis noorepõlve sõbraga väärilist juttu puhuma , toda enam et Vändrasse jõuaks ta tõenäoliselt alles öö südames ; maad pole enam palju jäänud , ent säälpool on ju teeolud hullemad veel . </s> <s> Peab siis sihukest tüli põhjustama : Karl Eduard ehk tõttaks lotendava ööriide väel sõpra kaisutama , teenija Madli äratataks , tuli võetaks ülesse , pastoriemand vaataks kohkunult , mida endale selga ja külalisele laua pääle panna , lapsed virguks validast jutust valida nutuga . </s> <s> Ei , toda parem mitte . </s> </p>
<p> <s> Nüid roomas postivanker tundus küll et põhjata mülkast läbi ning jäi viimaks hoopis seisma . </s> <s> Postipoiss tõmbas konku ukse valla ja hüüdis üpris õnneliku häälega : “ Herra ! </s> <s> Jumala abiga kohal ! ” </s> </p>
<p> <s> Laternad käes , seisid pika sammastega hoone trepis postijaama komissar ja kirjutaja , et post vasta võtta , üle vaadata ja kähku teise sõidukisse lastida . </s> <s> Aga kõigepäält tõstis komissar laterna kõrgele , ta pidi reisija teekonnapassi ja reisijat ennast uurima . </s> </p>
<p> <s> “ Herra Tee ? </s> <s> Nouate obusid ? </s> <s> Sumadan on ligi teil ? </s> <s> Vai kaks ? ” </s> </p>
<p> <s> “ Mina jääks peris öömajale . </s> <s> Oleme ildaks jäänud . ” </s> </p>
<p> <s> “ Jakop ei oia säädusest kinni , ” nentis komissar pahuralt . </s> </p>
<p> <s> “ Jummal paraku , misuke tee ! ” hädaldas postipoiss Jakop . “ Herra isi võib tunnistada . ” </s> </p>
<p> <s> “ Olgu no , ” rahustas Tee . “ Lepin sellega , kui saab nüid kondid kuigiviisi siruli visata . ” </s> </p>
<p> <s> “ Postijaama sakstetuba . . . ma ei tea . . . </s> <s> Riia saksad . . . kas sääl ruumi , ” pobises komissar kirjutaja suunas . </s> </p>
<p> <s> “ Eks ma lähe kirikukõrtsi . </s> <s> Hää meelega . </s> <s> Ongi seadsam , ” otsustas Jott Tee . </s> </p>
<p> <s> Komissar hõikas vastse vahetuse postipoissi härra sumadani kandma ning varsti nad komberdasid kahe valgustäpi suunas , mis läikisid nagu võsavillemi silmad . </s> </p>
<p> <s> Kõrts sumises , otsekui oleks karu ise mesipuu kallal . </s> <s> Pika laua ümber istus igas vanuses maarahvast , sekka mõni nainegi . </s> <s> Esiotsa ei saanud sotti , kas käis tüli või vaielus , muudkui et kangesti ärevad oldi . </s> <s> Jotti kui võõrast pandi hämaruses vaevalt tähele , kui ta üle kambri läks leti manu , et õlut ja õllekõrvalist tellida ning öömaja asjus läbi kõneleda . </s> <s> Kõrtsimees saatis tüdruku sängi ülesse tegema , seni kui poiss sumadani maast lahti kaksas ja kõrvalkambri tassis ning kõrtsnik ise õlut toopi lahistas . </s> </p>
<p> <s> “ Nagu Kärbel seletas , kasutavad venelased seda meie viletsust , et seda maad oma persse alla saada , ja usu läbi ! ” seletas keski turske taat . </s> </p>
<p> <s> Körberist kõne , kohe nagu tellitud , märkas Jott Tee , Kärbel ju Karl Eduard Körberi väärnimi ! </s> <s> Ta ajas kõrvad kikki ega pannud tähele , mis kõrtsimees teeoludest seletas . </s> </p>
<p> <s> “ Kes ei ole keisri usku , see on keisri vastaline , ” kriiskas üle sumina paks külaeit , hall juuksepats tanu ja pääräti alt ripakil . “ Need nimed lähvad keisriärra kätte ja kui keiser ära näeb , kui palju vinne usku tahtjit on , siis toob pistab keiser papre sakstele nina alla ja käratab : Pastoi praatets , minu usuvennad ei ole teie orjad , andke noile maa kätte ja rutem kui muidu ! ” </s> </p>
<p> <s> “ Jah aga minu eit ei taha pravoslaavnõid , ütleb , tema on ja jääb lutri usku , ” ütles pikk poisivolakas , punakas tutspard nina all , ja lõi kämblaga lauda vasta , et märjuke hüppas üle kapa serva . </s> </p>
<p> <s> “ Kas tema on saks , et on lutri usku ! ” pilkas pikkpats . </s> </p>
<p> <s> “ Ei aga ärnut ? ” </s> </p>
<p> <s> “ Mis ärnut , pole see meie sõnagi ! ” </s> </p>
<p> <s> Jott Tee võttis oma õlleanuma , kena saehamba mustriga kann oli , istus tollega pimedamasse nurka , jäi vahtima , kuis uhket hobusepääga kannu pikas lauas käest kätte anti ja kuis noil janustel sõna suus aina puudulikumaks läks , ehkki mõtte poolest üha kindlamaks sai . </s> </p>
<p> <s> “ Ega esti pole vaja vinne usku minna , vaja pallalt nimi kirja panda , kuda muidu keiser teab rehkendada , pallu maad vaja , ja see on kõik ! ” </s> </p>
<p> <s> “ Kärbel jälle ütles , et sellega tehtaks meid venelasteks , ütles : teie ei ole mitte enam see armas maarahvas , vaid venelased ! ” ütles too turske taat , kes kõige esiteks silma oli hakanud . </s> </p>
<p> <s> Patsiga eit põlastas : </s> </p>
<p> <s> “ Nüüd on jah vinelased halvad , aga ise joovad ja lakuvad , usu sa jah saksu , eks nad karda , et leib kaob käest , kui meie vinne usku lähme , jooge ja lakkuge siis veel ! ” </s> </p>
<p> <s> Taat ei jätnud järele : </s> </p>
<p> <s> “ Kärbel ütles , et inimesed jooksevad hüppades põrgusse nagu kardulad , kui neid sügise kotte seest mõisa keldresse lastakse . ” </s> </p>
<p> <s> “ Kärbel ise ongi üks kärbatand kardulas ! ” hüüti sekka . “ Mis te räägitate , meie kirikhärra on ikke üks ilus mees küll , ” ütles kõrtsitüdruk unistavalt . </s> </p>
<p> <s> Nüüd puhkes vali naer . </s> </p>
<p> <s> Laua teises otsas võeti teine kant üles . </s> </p>
<p> <s> “ Aga uued nimed ? </s> <s> Kuis nendega ? ” </s> </p>
<p> <s> “ Muudetakse pallalt . </s> <s> Peeter on Pjotr . ” </s> </p>
<p> <s> “ Potter ! </s> <s> Jummal-jummal ! ” </s> </p>
<p> <s> “ Aga Toomas ? ” </s> </p>
<p> <s> “ Foma . ” </s> </p>
<p> <s> “ Hvooma , jummal-jummal , mina Hvooma ! ” </s> </p>
<p> <s> Kõigil oli väga lõbus . </s> </p>
<p> <s> “ Aga Jüri ? ” </s> </p>
<p> <s> “ Georg . ” </s> </p>
<p> <s> “ Vai Jorg , jummal-jummal ! ” </s> </p>
<p> <s> “ Aga mina ? </s> <s> Mina olen praegalt Kai ? ” uuris kõrtsitüdruk . </s> </p>
<p> <s> “ Noh sina saad vist Jekaterina . ” </s> </p>
<p> <s> “ Jekadrinas , jummal-jummal , ” itsitasid teised . </s> </p>
<p> <s> “ Meie Kai on näost plass nagu tilgastand piim , tema võib Jekadrinas küll olla , ” arvas panthabenaga mees . </s> </p>
<p> <s> Kai äigas ligeda asjalapiga habeniku suunas , ajas siis mehele meelitamisi ligi ning sallis kintsust näpistamistki . </s> </p>
<p> <s> Jott Tee oli nüüd rohkem näinud ja kuulnud kui sünnis , ta kopsas lõpetuse märgiks kannupõhjaga lauda vasta ning hakkas astuma kambri poole , kuhu ennist oli näinud et sumadan viidi . </s> <s> Kai läks jalamaid talle pirruga tuld näitama . </s> </p>
<p> <s> Säng oli harjumata kõrge , küljealune kott oli värskest põhust nii ümmarguseks topitud , et Jott tundis ennast nagu õõtsuva heinakoorma otsas külitamas . </s> <s> Ta pani silmad kinni , tajus justkui postikonku vaarumist ning süda hakkas läikima . </s> <s> Aga võib-olla tuli see õllest . </s> </p>
<p> <s> Silmi võis ka valla hoida , too oli nagunii ükspuha , kas kinni ehk valla , üks pime kõik . </s> <s> Too vahe ainult , et kinnisilmi mõtted on sissepoole , sinu enda hinge pimedusse , vallasilmi mõtted jälle sinust väljapoole , maailmapimedusse . </s> </p>
<p> <s> Pime , pime on inimese hing , pime ja janune , mõtles Jott Tee . </s> <s> Aga oma janu kustutab pime hing pimedusega , ehkki võiks valgusesse püüelda . </s> <s> Meie , kõrgesti koolitud mehed , katsume oma rahvast valguse poole juhatada , aga meid pannakse naeruks . </s> <s> Kes vene usku läheb , tollele antakse maad ja toda ei võeta soldatiks ja too võib ilma leerimatagi naist võtta ja tolle lapsi ei sunnita kooli , too asi on nii , toda on keiser ise tõotanud , ja kes teisite ütleb , too on mõisnike poolt ära ostetud , ütlevad nad , pimedusega löödud . </s> <s> Ei nad mõtle muust kui oma maalapikesest ja arvavad , et keisergi ei mõtle muust kui nende maalapikesest , sest milleks ta muidu keiser on . </s> <s> Quod volumus , credimus libenter , mida soovime , toda hää meelega usume ka . </s> </p>
<p> <s> Ja kooli ei taha nad oma lapsi saata , et kes siis kodus väiksemate järgi vaatab ehk hagu pliita alla ajab . </s> <s> Milleks talulapsele lugemine , too ju sakste lõbu , saksad lugegu sööma ja jooma vahele oma raamatit , ütlevad nad , koolist ei tule muud kedagi kui hobusevargad , ütlevad nad Jotilegi otse suu sisse , nagu polekski Jott koolmeister ehk nagu oleks temagi hobusevargaks saanud . </s> </p>
<p> <s> Jotile tuli meele , mis kirikhärra Karl Eduard Körber , kallis kooliveli ja omanukamees , ühest oma koolikatsumise käigist on rääkinud . </s> <s> Too olnud nii - koolmeister istunud laste ees pingil ja treinud vokijalga , kui üks pisuke linalakk latske varinal üle komade ja punktide lugenud kõik üheks pikaks joraks kokku , mispääle koolmeister koputanud vokijalaga lapsele päha , aga nii õnnetumalt , et lapsuke viga saanud . </s> <s> Ja siis Körber ütelnud - Jotil on see igaveste meeles : “ Jäta need punktid ja komad ! </s> <s> Ühele talulapsele on täitsa ükskõik , kas punkt või koma või kärpsesitt ! ” Too ütelus on Jotile ikke kõrvu tõusnud , kui ta mõne aabitsavaevajaga riielda on tahtnud . </s> </p>
<p> <s> Nad on arutanud Karl Eduardiga , millas me tollest pimedusest välja pääseme , et koolmeister peab oma leiva mõne käsitööga välja teenima ega või tolle eest , mis tema amet ja kohus on , küllalt palka saada . </s> <s> Koolmeister opaku lapsi ja elagu tollest , kirjamees kirjutagu ja elagu tollest , teadjamees uurigu oma asja ja elagu tollest . </s> </p>
<p> <s> Kärpsesitt ! </s> <s> Sõna leidmine on Karl Eduardil küll imestamist väärt , nõndasama kui tema aulisel papalgi . </s> <s> Hüppate põrgusse nagu kartuhvlid , mida sügise mõisa keldresse kallatakse ! </s> <s> Einoh , too ütelus peab ju kuulajale pääluusse jõudma ! </s> <s> Kõik too Körberite sugu on krutskimehed , kõik velled ja isa ja vanaisa , kõik ! </s> <s> Aga rahvas on neid armastanud ja Jumal on neid hoidnud . </s> <s> Või kas too pole märk Jumala erilisest hoolekandest , kui Karl Eduard oma noorema velle Ludwig Augustiga Pisa torni otsa ronis - väljastpoolt , nagu kärpsed mööda seina , või teinekord jälle Heidelbergi kaheksanurgalise torni pääl ülevel , kuhu nad ülemast torniaknast välja ronisid , Karl Eduard ikke ees ja veli taga järel , käisid väljaspidise kivisimsi pääl , kus polnud üht küünartki laiust , terve ringi ümber torni ja hüidsid säält alla nende sakste vasta , kes all rohuaias vahtisid , suu ammuli , kuis hullud mehed sääl ülevel ukerdavad kui pääsukese pojad ! </s> <s> Aga Jumal mõtles tookord Vändra ja Rannu koguduste pääle ja poiste vanemate pääle , et nad alla ei sadanud . </s> <s> Tolsamal poolenisti jalareisul mööda Euroopat jõudsid velled Rooma , ja kui Ludwig August paavsti jalga suudles , nagu haritud maailmas pruugiks , sosistas Karl Eduard eesti keeli : “ Mida sa , kulla veli , tost mustast varbast lakud ! ” Toopääle lausunud üks kardinal sulaselges eesti keeles : “ Kuulge , poisid , teinekord hoidke keel hammaste taga ! ” Karl Eduard on toda lugu mitut puhku jutustanud ja iga kord lisanud , et näed siis , eesti keel käib ümber ilma , aga sina nutad : väike ja väike . </s> </p>
<p> <s> Et Karl Eduard tolle jutluse on pidanud , mida nüüd Palermo jutluseks kutsutakse ja poolel ilmal kõneaineks on , toda võib uskuda küll . </s> <s> Et tollest paksu pahandust on tõusnud , todagi tuleb uskuda , ja todagi , et pahandus ennekuulmata vagusalt looja on läinud . </s> <s> Ülepää polegi sihukest vigurit , mida mõnest Körberist uskuda ei tohiks . </s> <s> Kas too oli ühe hariliku kirikisanda tegu , mis Vändra pastor Karl Eduard tegi , kui suurvesi ei lasnud Käru abikoguduse lapsi ära ristida - pastor kamandanud lapsed vaderitega määratud ajal Vändra jõe teisele kaldale , võtnud kellamehe ühes aiapritsi ja veepangega ligi ning toimetanud püha talituse teiselt kaldalt , nii et vaderid kah märjaks saanud . </s> <s> Tollest ei ole Karl Eduard Jotile millaski kõnelenud , aga veli Martin Georg see-eest mõnuga . </s> </p>
<p> <s> Aiapritsist mõtlemine tõi Jotile ihuhäda meele , ta tõusis ohates , kobas käsikaudu ukseauguni ja katsus märkamata läbi kõrtsikambri pääseda . </s> <s> Kõigil oli iseenestega palju tegemist , teda ei pandud miskiks . </s> <s> Jott kartis pimedas eksi minna , soristas siitsamast trepikivilt alla , ise vahtis ülespoole , kus taevas peaks olema . </s> <s> Oligi , üksainumas täht paistis säält , ja ainumasest tähest peaks inimesele aitama ! </s> </p>
<p> <s> Äkki lõid pilved lahku , noorkuu näitas ennast . </s> <s> Jott pani kähku püksipööra kinni ning lausus rõõmu täis südamest , nii kuis ta kodus Võnnus ikka lausunud - too salm peab ka vanal Körberil olema kuhugi kausta ülesse tähendatud Joti etteütlemise pääle : </s> </p><lg type="free"><l> Tere-tere , noor kuu ! </l><l> Mina nooress , sina vanass , </l><l> minu silm selgess , sinu silm segatsess , </l><l> mina kirpu kergess , sina rauda rassess ! </l></lg>
<p> <s> Väljast tulles tundus kõrts üsna soe ja valge . </s> <s> Ühed kui teised olid ametis magama sättimisega , laotati reisuvammuseid külje alla kaleda põrmandu pääle , kohendati kasukahõlmu keha katteks , kolmandad jorutasid õlletilga ümber jõminal . </s> <s> Kai istus panthabena põlvel ja katsus pihuga kõneleja suud kinni panna , ei tea kas kõne sündmatuse või habena vastapandamata hukutuse pärast . </s> <s> Too peab naisemees olema , märgutas Jott , vallalisel mehel ei ole luba ning õigust habenat kanda . </s> <s> Või on too pruuk ainult Võnnus alal hoietud ? </s> </p>
<p> <s> Kõneleti karskusest , tollest hullusest , mis muidu arukal mehel mõistuse võtab . </s> <s> Panthabe rehmis pääga nagu täkk teeb , kes pääkoti põhjast paremaid suutäisi ahmib , sai kavalal kombel Kaie õrna pihu suu eest ära , et ütelda : </s> </p>
<p> <s> “ Kas Lahtre Juhanit teate ? ! ” </s> </p>
<p> <s> “ No miks ei tea ! </s> <s> Kes siis seda karskuse verstaposti ei tea ! ” </s> </p>
<p> <s> “ Aga kas seda ka teate , et tema-mees piima kaevus jahutab ? ” </s> </p>
<p> <s> “ Mis ? </s> <s> Mis ta teeb ? ” </s> </p>
<p> <s> “ Lüpsisooja piima paneb karda ja laseb karra sees kaevu jahtuma . ” </s> </p>
<p> <s> “ Siss on ta hullem kui purjus ! ” </s> </p>
<p> <s> “ Issaristike , vai piima solkima ! </s> <s> Kajuvesi läheb ju sisse ! ” </s> </p>
<p> <s> “ Ei lähä , egas kard ilma kaaneta ole . </s> <s> Muudku et kaiv jahutab piima maha , nigu sakste jääkeldrest võetu . ” </s> </p>
<p> <s> “ Kas nad ise ka peaks seda jooma ? ” </s> </p>
<p> <s> “ Joovad , aga . . . ” </s> </p>
<p> <s> “ Noh ? ” </s> </p>
<p> <s> “ Noh joovad muidugist , aga siis . . . ” </s> </p>
<p> <s> “ Noh ? ! </s> <s> Siis mis ? ” </s> </p>
<p> <s> Panthabe hakkas naerma , enne kui raatsis ütelda : </s> </p>
<p> <s> “ Eks nad läbi virise . ” </s> </p>
<p> <s> “ Kas kõigil kõht virgal ? </s> <s> Peris kõigil ? ” </s> </p>
<p> <s> “ Ah kõtt pural puha ! </s> <s> Ihii ! ” </s> </p>
<p> <s> “ Ah joosevad ööd kui päivä takkaõue vahet ! ” </s> </p>
<p> <s> “ Ah muudku poristelevad ja purtsutavad , tare läpatust täis ! ” </s> </p>
<p> <s> Jott Tee pani imeks , kui palju nalja tollest mõttekujutuse pildist sai , millest teine inimene piinliselt vaikiks või ei hakkakski ette kujutama . </s> </p>
<p> <s> Panthabe laskis Kaiekese sülest maha kui tüütu nisalapse ja teatas tähtsalt : </s> </p>
<p> <s> “ Mul jo sellest salmgi tehtud . </s> <s> Terve küla laulab . ” </s> </p>
<p> <s> “ Ah lauluga salm ? </s> <s> Ah peerasklemine on salmi pantud ? ” </s> </p>
<p> <s> Jälle naerdi et aitas . </s> <s> Siis paluti parrakandjat : </s> </p>
<p> <s> “ Lase kuulda , ole meheks ! ” </s> </p>
<p> <s> Ja siis paluti palumise moodi , kiideti , meelitati . </s> </p>
<p> <s> “ No olgu . </s> <s> Kui te ligi laulate . ” </s> </p>
<p> <s> “ Laulame , mis me ei laula . ” </s> </p>
<p> <s> Panthabe ütles sõnad ette , kõrtsirahvas müristas takkajärele : </s> </p><lg type="free"><l> Pere kaebab näljahäda : </l><l> kaevupiim on kaevus mäda . </l><l> Kui nad seda piima söövad , </l><l> siis nad kõhust lahti löövad . </l></lg>
<p> <s> Panthabe vehkis käega takti , vaimustus silmis , ja laskis todasama ikke ja jälle kõlada . </s> <s> Lauljad olid pöörases hoos ega leidnud kuidagi lõpetust , ennegu pikkpats oma asemelt lausa laua all käratas : </s> </p>
<p> <s> “ Kas saate põhku , põrssanäod ! ” </s> </p>
<p> <s> Panthabe muheles omaette nagu see , kes teab oma väärtust . </s> </p>
<p> <s> Luuletaja ! põlastas Jott Tee ning läks keeras magama . </s> </p>
<p> <s> Teretamised teretatud , päris Karl Eduard , kuis reis läks . </s> <s> Jott jutustas , mis öömajal oli kuulnud . </s> <s> Sõber jäi nukraks . </s> </p>
<p> <s> “ Ma olen neile lausa ütelnud : ah nüid tahate teie Baltia mere maad müia usu eest ära venelastele ; see maa asi on üks väga tõsine asi , see värske maa hais on meie rinnale ja ninale ning kõhule üks armas lõhn ; aga mitte usu eest ei vaheta keegi mõistlik mees isamaad , nagu raha eest ei saa ka pattu andiss ! </s> <s> Nõnda olen ma neile toonitanud . </s> <s> Aga nemad vasta : ei meie müü maad ära , meie saame maad juure . </s> <s> Teine kõneleb hoopis teisest asjast . ” </s> </p>
<p> <s> “ Sul oli Palermo jutlusega pahandusi , ” nentis Jott Tee . </s> </p>
<p> <s> Karl Eduard läks õhevile . </s> <s> Ta käskis Madlil kohvi tuua , aga hästi kanget , sest nüüd tulevad kanged jutud . </s> </p>
<p> <s> “ Ah siis Palermo jutluseks kutsutakse toda ? </s> <s> Ma tean küll , määnest nad mõtlevad . ” </s> </p>
<p> <s> Jott küsis jutlust näha . </s> <s> Eks paremaid kohti ole ümber kõneletud , - kui saaks nüüd terveniste lugeda . </s> </p>
<p> <s> “ Siis pead küll keisrelt endalt küsima või päälekaebajalt . </s> <s> Mina kõnelesin pääst ja maakeeli , keski hää ligimene on tolle saksa keeli kirja pannud ja veel parem ligimene vene keelde tönganud ning Tartu preestrile ette susanud , batjuška Berezski teinud ettekande sandarmiohvitser Tšerbatševile ja too pöördunud sandarmiülem Orlovi poole ja too võttis nõuks keisrele teatada ei vähemast kui Tema Isiku solvamisest , ” naeris Karl Eduard oma isa bassihäälega . “ Siin Liivimaal oleneb kõik , kudas üht või teist sõna tõlgitakse või seletatakse . </s> <s> Nagu ma aru saan , on noil maasoost kõrvapuhujatel küllalt hää meelespidamine olnud . ” </s> </p>
<p> <s> “ Sul ju endal ka meeles , ” ütles Emmi vaikse sõbralise häälega oma kudamistöö tagant : tal olid varrastel sokikesed - kas suuremale või väiksemale väiksekesele . </s> <s> Too näitas nii tuttav ja kodune , kuidas Emmi valjusti mõtlevate meeste seltsis istus hääletu näputööga ; todaviisi oli ka Võnnu kiriklas vanade Körberitega olnud - vokk ja kerilauad seisid saalis aukohal . </s> </p>
<p> <s> “ Mis mul siis meeles ei ole , kui ma olin nõnda palju vaeva näinud tolle jutluse sepistamisega . </s> <s> Ma alustasin viimsepäevaga , kudas taevane Isa kutsub Vändra rahva oma palge ette ja nõuab aru ususalgamise pärast . </s> <s> Rahvas ütlevad , et nemad pole süidi , õpetaja ei ole neid küllalt manitsenud . </s> <s> Siis nõutakse Körber ette . </s> <s> Sääl langen ma põlvile ja räägin : “ Sina tead , oh südametundja - kui truu karjane ei ole ma eksinud lammastele mitte ainult järele läinud , vaid koguni järele joosnud , küladesse ja taludesse , laatadele ja kõrtsidesse , ma olen rändand kuni Pärnu laevasillani ja Pärnu vene kiriku ukseni , aga paljud ei ole lasknud ennast hukatusest päästa . ” Jumal küsib nüid teilt , kallis Vändra rahvas , kes on süidi . </s> <s> Teie ütlete , eks mõisahärra , ta on meie elu raskeks teinud . </s> <s> Kutsutakse härra major von Ditmar ette . </s> <s> Teie mõisahärra on üks ausamatest , kes iial elanud , ja ta teeb selgeks , et ilmasüita on . </s> <s> Teie ütlete nüid , eks keiser on süidi , tema on oma usu vasta hingemaad lubanud . </s> <s> Jumal hüüab : “ Keiser Nikolai Pavlovitš ette ! ” Keiser ütleb , et tema oli sel ajal koos oma prouaga Palermosse reisinud ega tea , mis papid tegid . </s> <s> Aga papid on purjus ega saa Jumala aujärje ees sõna suust . “ Kelle abil kandsid papid valesõnumit laiale ? ” nõuab Jumal teie käest . “ Eks harjuskite läbi , ” ütlete teie . </s> <s> Aga harjuskid ütlevad : “ Anna andeks , sa ju tead , et me palju rumalamad oleme kui need loomad , kelle seljast me karvu saame . ” Nüid on selge , et Vändra rahvas on ise kõiges süidi . </s> <s> Jumal teeb otsuse : “ Taganege minust , teie ülekohtused ! </s> <s> Olete teie kurati ja tema pappide järele käinud , siis minge ühes nendega põrgu ! ” Aamen . ” </s> </p>
<p> <s> “ See jutlus oli sul palju pikem ja kunstipärasem , ” ütles pastoriemand oma tasasel moel . </s> </p>
<p> <s> “ Noh jah , aga mõttekäik umbes todaviisi käis . </s> <s> Kõrgemalt poolt panti pahaks ainult kahte kohta - ainult ! - keisri nimetamist nagu lihtinimest nimepidi ja toda harjuskite lauset . </s> <s> Kogudus kah tundis nood kohad kohe ära , kihinat ja kahinat ja kehade lainetamist oli omajagu . </s> <s> Nüid ülekuulamisel nõuti kirikulistelt just noid kaht lauset , aga keegi minu vasta ei tunnistand , ütlesivad : väga lugupidavalt ütles kirikhärra keisrist , ei miskit Nikulai Pahlovitsi , ja harjuskitest ütles , et need olla nii targad - mitte rumalad ! - kui need loomad , kelle karvu nad koguvad . </s> <s> Ei ole maarahvas taipamata ühtigi , küll nad teavad , kus ja kellele mida kõnelda . </s> <s> Cave , quid dicas , quando et cui . </s> <s> Nõnda siis jah . </s> <s> Mis saapamehed teha võivad , kui pastlamehed minuga ühes nõus on ! ” </s> </p>
<p> <s> “ Siis jäid sa peris puhtaks poisiks . ” </s> </p>
<p> <s> “ Ei no kus ! ” naeris Karl Eduard . “ Üheksa kuud oli praadimist ja tuurimist , see ju paras lapsekandmise aeg , eks ole , Emmi ? ” </s> </p>
<p> <s> Emmi läks näost punaseks ja kummardas lõngaotsi sõlmama . “ Eks Emmil vaesekesel oli kõige raskem , üks laps mitte kolmenegi ja teine alles rinna otsas , aga ega ta teiste nähes nutnud , ehkki köögis oli igavene ulumine ja vesistamine , sääl oli kõigil selge , et nüid küll meie kirikhärra raudu pannakse . </s> <s> See viimane Riiga minek võttis mind ennast kah kõhedaks , kas tulen tagasi või ei , kutsar oli küll kindel , et viimne nägemine . </s> <s> Aga paistab , et nad kõik on inimesed , Pärnu sandarmiohvitser , kelle man käisin maad kuulamas ja teed tasandamas , või kolleegiumiassessor Tolstoi , kes Vändras ülekuulamist korraldas , või tagatipuks Riia kindralkuberner Sergei Golovin ise . ” </s> </p>
<p> <s> “ Kellele siis on kasulik näidata , et Liivimaal ehk ei olda riigitruud , ” ütles proua Emmi , ennegu lõnga katki hammustas , et valmis töö kerast lahutada . </s> </p>
<p> <s> Kaksas nagu nabanööri , mõtles Karl Eduard , ja ütles : “ Toda arvab minu tark papakene , ja eks ta nii ole . ” </s> </p>
<p> <s> “ Mis sul sääl Riias siis õige õigede juhtus ? ” </s> </p>
<p> <s> Karl Eduard sirutas ennast leentoolis mugavaste välja , pani hää haisuga sigari tormama , ennegu kõige põnevama juurde asus . </s> <s> Emmi pistis vardad ära kera sisse ja jäi , ootusrikkalt ettepoole kumaras , kuulama , ehkki oli toda lugu ju küll ja küll kuulnud . </s> <s> Jott jälgis sõbra naise tahtmatut , sügavalt hingest tulevat naeratust , millega tema sõpra soojendati , ja Jotil oli esimest korda elus kahju , et saatus temale sellist õrna ja ustavat sõbrukest ei ole annud . </s> </p>
<p> <s> “ Neli päeva olin teel ja neli päeva vaevasin ennast kõige hullemate kujutlustega . </s> <s> Muud tegevust sääl kibitkas ju polnud ka . </s> <s> Ega mul enesest , Palermo jutluse päeva pean elu kõige julgemaks päevaks , sest ma tegin mis mu kohus , aga hale oli lastest ja Emmist ja sellest kehvast Vändra kirikumõisast ja ilma tornita kirikust , alles siis sain aru , kui südame küljes mul need on . </s> <s> Öösel - ma olin Zuckerbäckeri juures numbri võtnud - mõtlesin veel kord kõik läbi . </s> <s> Siin ei ole kaalul mitte üksnes usk , vaid kogu meie olemasolemine , meie ise , meie rahvas , ja see , mis algas 1840 ja läheb praegu edasi , on ühe suure heitluse algus ja kestab aastakümneid , kui mitte sadu aastaid . </s> <s> Ma ei mõistnud muud kui usaldasin kõik Jumala hooleks , enda ja oma pere ja Liivimaa saatuse . . . </s> <s> Noh aga Golovini juures võeti mind viisakaste vastu , lasti nagu suurtsugu külalisel oodata saalis , ja ma ei jaksand kiusatusele vasta panna , sääl oli ilus klaver , aeg läks igavaks ja ma tahtsin klaverit natike proovida , aga sattusin hoogu , too oli jo Becker , Peeterburgi töö , millas veel sihukest katsuda saab , ei pannud tähelegi , et kõrge proua ise oli saali tulnud . </s> <s> Noh ja siis mängisime neljal käel ja siis tutvustas proua mind oma härra kindralile ja siis jõime teed ja lõunatasime ja rääkisime hääd prantsuse keelt . </s> <s> Mind söögisaalist välja saates ütles Golovin : “ Homme teatan keisrihärrale teile tehtud validast noomitusest . ” Siis ta andis kätt ja käskis kantseleist läbi astuda , kus mulle kakssada ruublit reisuraha pihu pääle loeti . ” </s> </p>
<p> <s> “ Ossa poiss ! ” hüüdis Jott Tee ja peksis mõlema kämblaga omale vasta põlvi . </s> <s> Nad naersid kolmekesi vaba inimese naeru . </s> </p>
<p> <s> Sääl tuli Madli ja teatas kaetud lauast . </s> </p>
<p> <s> “ Ega sa ometi ole laialt kõnelend sest kahestsajast vene ruublist ? ” küsis Jott Tee äkilise hirmu ajel . </s> </p>
<p> <s> “ Kõik teavad seda , ” naeris Emmi . </s> </p>
<p> <s> “ Parajal ajal pannakse too sulle süüks - et venelased sind ära ostnud . ” </s> </p>
<p> <s> Karl Eduard heitis Jotile kohkuva pilgu . </s> </p>
<p> <s> “ Kõik on Jumala kätes , ” ohkas ta alistunult , pani käed kokku ja luges söögipalve . </s> </p>
<p> <s> Nüüd kõneldi kodustest asjadest . </s> </p>
<p> <s> Karl Eduardi veli Martin Georg Emil oli pidanud talvekuu esimesel päeval Ansekülas oma esimese ametijutluse . </s> </p>
<p> <s> “ On see Vändra kirik mis on , ilma tornita nagu ei tea mis , aga Anseküla oma annab silmad ette , toda kutsutakse palvekastiks , ” naeris Karl Eduard . “ Körberite osaks saab kõikjal madalast alustada . ” </s> </p>
<p> <s> “ Aga Ludwig August . . . </s> <s> Lui ? </s> <s> Kuis temal läheb ? ” </s> </p>
<p> <s> “ Tema Lui ei olegi enam , tema on Ludwig August Immanuel . </s> <s> Ega pääle papa teda keski Luiks kutsund ole . </s> <s> Aga pahasti on - poiss lasti selle aastanumbri sees kohast vallale , oli teine keset jutlust näidand saksa rõivis peene preili pääle , kes oma ülespidamisega teda vast pahandanud , ja ütelnud : “ Sina kes sa sääl siidi riietes seisad , sind söövad ükskord ussid niikui kõiki teisigi . ” Rohkem polnd vaja muidugist . . . </s> <s> Noh ja hästi on kah , malum nullum est sine aliquo bono , minu hää veli on juba Rannus ametis , ning õhuvahetus teeb talle loodetavasti hääd . ” </s> </p>
<p> <s> Madli pakkus kartohvleid lisaks . </s> </p>
<p> <s> “ Karl Eduard , kas sina kõneled nüid kardulas või mäletad veel kartohvleid ? ” </s> </p>
<p> <s> “ Mina ei kõnele , mina räägin nüid ! </s> <s> Oi oli see vast raske , opi teiste suu päält niikui võerast keelt ! ” </s> </p>
<p> <s> Emmigi võttis kartohvli ja ütles : </s> </p>
<p> <s> “ Aga see kõige noorem tibuke , Otto Julius Benjamin on kah Saaremaal paika pandud , ta on sääl kreeka ja ladina keele õpetaja Kuressaare aadlikus kreiskoolis . ” </s> </p>
<p> <s> “ Nii et sinu ametiveli , armas Jott . ” </s> </p>
<p> <s> “ Kuid tüdrukud ? </s> <s> Pauline ? ” </s> </p>
<p> <s> “ Sõtsid elavad mõlemad Tartus , võtsid papagi enda juure Võnnust ära , muuseas , sa ei kujuta ette ! - meie papa Eduard Philipp Körber laskis vedada Tartusse ka oma koolnukirstu , kus ta vahetevahel on armastanud lõunevahel pikutada , et ihu harjuks tulevase seisusega , oijah , on too vast nali ! ” </s> </p>
<p> <s> “ Räägi papa viiekümnendast ametijubileumest ka , ” tuletas Emmi meele . </s> </p>
<p> <s> “ Oh muidugi , armas Emmi ! </s> <s> Oli too alles õnnis päev : õrilad hüidsid , küindled palasid , lilled ja õied lehkasid , kolm poega pidas teenistust . </s> <s> Kõige vanem poeg , ” siinkohal köhatas Karl Eduard tähendusrikkalt , “ kõige vanem poeg pidas hommikupalvet altari ees ja palus , et see maa , mis seitsmesaja aasta eest sai võerastest laevameestest Liivimaaks nimetud , et see maa ei peaks mitte niisuguseks liivamaaks saama , kus mere tuul liivaterad laiali ajab . </s> <s> Ja siis palus ta veel , et kolm poega hingekarjase ametis ja noorem poeg koolmeistri ametis võiksid kui noored võsud vana tammekännu ümber kasvada . </s> <s> Oh kui paljud silmad olid märjad , kui vana isakene oma poegi õnnistas ja kõik neli üksteist armulauale võtsid ! . . . </s> <s> Sellest on nüid ju mitu kuud mööda saanud , aga kõik seisab kui elusalt silma ees . </s> <s> Praegast see kaheksakümnene taadikene paneb maakeelde ümber üht saksakeele trükitud raamatut , arvata kaheksa sada lehekülge paks - oma pojapojakestele kingituseks . . . </s> <s> Aitüma Taevaisale , kõht on jälle täis . </s> <s> Lähme ehk kirjutustuppa , teeme vähekene mõnu . ” </s> </p>
<p> <s> Emmi vabandas ennast emakohustustega , ja kui ta äkitselt püsti tõusis , kehast kohmakas ning näol too iseäralik sissepidi naeratus , taipas Jott - sõbra naisepalake on jälle ootamise pääl ! </s> </p>
<p> <s> Mehed läksid majaperemehe pühapaika . </s> <s> Mööbli paigutus ja miski veel tuletas Võnnu kiriklat meelde . </s> <s> Inimeste hää läbisaamise õhku oli tunda . </s> </p>
<p> <s> Karl Eduard valas oma käega kaks kristallpitsikest punast viina täis , pigistas teise silma tähendusrikkalt kinni ja tõstis sõbra ette kena kuhjakese raamatuid . </s> <s> Ahnelt haaras Jott päälmise , vaatas tolle palgelehte . </s> <s> Mailma aiaramat , vana aia mailma asjad , seisis sääl . </s> <s> Oli õige tüsedake ja pilte paistis sees rohkeste . </s> <s> Too oli ristisõdijate päätükk , kust Jott juhtus lugema : </s> </p>
<p> <s> Esimene rändajate hulk oli enamiste laisad vedelejad , kes kodo ei viitsind tööd teha ehk ka varguse ahned mehed , kes arvasid , et tee peal on hea võtta . </s> <s> Võtta ja minna . </s> <s> Otsigo siis taga , kes tahab . </s> </p>
<p> <s> Jott ei uskunud oma silmi . </s> <s> Ta luges veel üle . </s> <s> Aga mis oli , too oli . </s> </p>
<p> <s> “ Ma näen , et too inimese armastaja Garlieb Helwig Merkel on teid kõiki üsna ära rikkund , ” naeris Jott südamest . “ Körberid on rohkem eestlased kui eestlased ise . ” </s> </p>
<p> <s> “ Eestlased ? </s> <s> Eestlased elavad Eestimaal . </s> <s> See siin on Liivimaa . ” </s> </p>
<p> <s> “ Keel on üks . ” </s> </p>
<p> <s> “ Kardulas ja kartohvel , jah . ” </s> </p>
<p> <s> “ Ikkegi on üks . </s> <s> Küll saame veel ükskord näha , kui Jumal meile elupäevi kingib . ” </s> </p>
<p> <s> Jott soris raamatuvirnas . </s> </p>
<p> <s> Karl Eduard näis hääl pilgul hindavat oma vaimutöö nähtavat kuhja . </s> <s> Ta vaatas , kas sõber kah sama hääl pilgul tema töövaeva lehitseb , ja ütles : </s> </p>
<p> <s> “ Minul on nüid kena hulk raamatit juba . ” </s> </p>
<p> <s> Ja kui Jott pilgu tõstis , lisas : “ Kuis sinul too luuletegu läheb ka ? </s> <s> Vanaste olid kõvem kui mina , vähemalt maakeele pääl . ” </s> </p>
<p> <s> “ Eks ma koolioppuse tarvis tee ikke kah noid salmisi . </s> <s> Teen saksa viisidele seadsamaid sõnu nagu vast teised koolmeistrid ka . </s> <s> Ja vahel enda tarvis , kui meel hää või meel kurb . </s> <s> Aga raamatu pääle ei ole mõelnud - mis nüid mina . </s> <s> Ultra posse nemo obligatur . </s> <s> Kust too trükkimise rahagi tuleb ja kuhu nood raamatud pannakse , kui trükitud saavadki . ” </s> </p>
<p> <s> “ Mina enamiste kingin paarile armsale leerilapsele mälestuseks mõne oma raamatu . </s> <s> See jääb sugupõlvedeks tal piibli kõrvale . </s> <s> Hää toogi . </s> <s> Aga et vaevapalka või midagi . . . </s> <s> Vast liig tahta . </s> <s> See töö on ise enese tasu . </s> <s> Kuni kirjutada saan , seni elan . </s> <s> Vita sine litteris mors est . ” </s> </p>
<p> <s> Kõik on surnud , surnud on kõik ! </s> </p>
<p> <s> Jott Tee istus käsipõsakil eestares puhtaks kraamitud perelaua taga ja vahtis üksisilmi küünlatuld , mis talle seltsiks oli jäetud , kuna veli Oti pere juba ammugi tagatarre magama oli heitnud . </s> <s> Küünal põles veel õige heledalt , leegi sinisest kroonist kerkis soe juga püstloodis ülesse ja pandis õlgedest jõulukrässi tasakesi ümber enese tiirlema . </s> <s> Otsegu maakera , märgutas Jott . </s> <s> Meele tuli viimane maadeteaduse tund , kui lapsed tema ümber kobaras olid olnud ja ütlemise pääle gloobusel kõiksugu paiku ülesse leidsid , sellal kui tema ise oma karjapoisiaegse väitsega puutükki oli uuristanud ja voolinud , et mõnd lehma või lammast välja teha . </s> <s> Lapsed olid püüdnud mõistatada , mis elajas sellest tuleb , ning too oli huvitanud neid rohkem kui püha Peeterburk või Leena jõgi . </s> </p>
<p> <s> Pärast oli Jott Tee sarvelajad ja muud lojuksed kenasti üle värvinud ning jõuluvana kotti pakikesed teinud , iga lapsuke sai midagi - oh toda rõõmu ja kilkamist ! </s> <s> Igamees oli läinud kodu oma kalli kingiga , ja koolmeister oli jäetud tühja koolitarre ihuüksi , päratumaks . </s> <s> Ei olnud keski küsinud , kas koolmeistrel on ka minna ja olla . </s> <s> Jõulud on perepühad ja nüüd nägi Jott selgeste ära , et koolilapsed , keda ta oma pereks oli harinenud pidama , toda mõõtu välja ei annud . </s> </p>
<p> <s> Toopääle oligi ta Võndu sõitnud . </s> </p>
<p> <s> Võnnu kiriklas olid küll jõulutuled igast aknast paistnud , aga nood olid võerad tuled - nüüd ! </s> <s> Sest Eduard Philipp Körber puhkas ju kevadest saadik kalmuaias , päitsis kiri “ Siin hengab karjus oma karja kesken . ” Tol rutulisel ja äkilisel taevapasunal oli sääl nüüd lõpmatult aega - või kuidas peaks ütlema ilma ajata olekust . </s> <s> Hale mõeldagi - kes loeb noid tuhandeid lehekesi ja pakse kladesid , mis ta on kokku kirjutanud enesele armu heitmata ! </s> <s> Ja nood äratundmised , mis ta kirja ei ole jõudnud panna , nood on kistumata kadunud ! </s> </p>
<p> <s> Nagu Faehlmanniga - oli endal küll arvanud elupäevi ees ootavat , et ülesse tähendada selgeks mõeldud Kalevipoeg , aga saatus oli teisite tahtnud . </s> <s> Nagu kuulda , polnud Faehlmann paberi kätte oma mõtteid usaldanud , ja nüüd oli ta eepose enesega kaasa viinud - igavikku . </s> </p>
<p> <s> Kõik olid tänavu surnud , kõik ; see hirmus kooluaasta 1850 oli kustutanud ka Garlieb Helwig Merkeli eluküünla . </s> <s> Eks ole Merkeli Die freien Letten und Ehsten ja muudki kirjatükid olnud teise piibli eest kõigile Eesti-armastajatele , eks just Merkelist ole balti rahvaste muistse kuld-aja mõte välja tulnud . </s> <s> Jottki on endale mõne lause mällu märkinud : </s> </p>
<p> <s> Nüid nad oleks võib-olla Euroopa rahvaste hulgas hiilgand , neil oleks olnud juba oma Kantid , oma Herderid , oma Wielandid , ning nad seisaks niihästi teaduste kui poliitika riigis ühe väga kõrge järje peal , kui neid omaenese tee peale oleks jäetud . </s> <s> Aga nende kurb liisk langes teisite . </s> <s> Nende loomus moonutati ära , nende vaim tambiti mudasse , nende õitseng häävitati igaveseks . </s> </p>
<p> <s> Jott ei olnud uskunud , et igaveseks . </s> <s> Ent nüüd siin jõulukrässi all , kui veli Oti suur sepapere tagatares rahus puhkas ja temal endal ühtki järgitulejat polnud , sündis mõtelda - kas ees ootaski enam midagi , kui kõige valgemad pääd olid järjest ära kutsutud ? </s> <s> Mis noist oli jäänud ? </s> <s> Kus olid Kristjan Jaagu laulud , mida Jott ommete iseoma käega oli lehitsenud ? </s> <s> Või vana Oldekopi salmid , iga koolipoiss oli une päältki teadnud - </s> </p><lg type="free"><l> Oh keel , mis ema rinnan mina </l><l> jo opnu rõõmuga , </l><l> ma hoia so , ning Jumal , sina </l><l> mo keele mõistad ka ! </l></lg>
<p> <s> Kristjan Jaak Peterson nimetas päikest sinitaeva silmaks , Gustav Adolph Oldekop hüüdis kuud taiva tsõõrikeseks - kus olid nood salmiread , kelle lauasuhvlis või laudalakas kopitamas või ehk tulealustuseks võetud ? </s> </p>
<p> <s> Paber saab tuleroaks , looja mullaks . </s> <s> Kaheksa aasta eest mulda pandud Ravila krahv Peter August Friedrich von Mannteuffel , too õilis hing , kes oma naha pääl järgi oli katsunud , et üle viie vitsahoobi inimene välja ei kannata ja keelanud siis ka talupojale suuremat nuhtlust määrata , oli läkitanud oma raamatu Aiawite peergo walgussel maailma järelsõnaga : Eesti-maa rahvas ! olgu see teile mälestuseks , et teie mo meelest armsad olete ! </s> <s> Toda raamatut veeriti seni küll veel kõikides koolides - enamasti küünlavalgel , sest et peerud ajalooks saanud olid - aga kauaks todagi : tulevad uued lapsed ja vastsed raamatud . </s> <s> Kui tulevad . </s> <s> Sest vahel tundus tõega , et maarahva paremad ajad olid möödanik - kui võrrelda vastset luulet olgu või Käsu Hansuga , kes sada ja nelikümmend aastat tagasi oli mõistnud tartu keelt lahedamini värssi panna ja politikaliselt selgemini mõtelda - </s> </p><lg type="free"><l> esändä ning emändä </l><l> ülihallest ikiva </l><l> Venemaale minnen siin . </l><l> Oh ma vaene Tarto liin ! </l><l> Neide hää kõik liina jäi . </l><l> Mis neil vaesil olli veel , </l><l> see kik temä kätte sai . </l><l> Paloti sis liin ning maa </l><l> lagedass kik tulega . </l></lg>
<p> <s> Kus oli too laul terveniste , kaks-pool-sada värssi , nagu vanarahvas mäletasid , aga ülesse ütlesid paljalt mõne rea ? </s> <s> Või võtame näituseks imemees Bengt Gottfried Forseliuse , soome verd noormehe , kes sada seitsekümmend aastat tagasi oli hakanud Piiskopi mõisas Tartu külje all koolmeistreid koolitama - nagu toda veel kuskil muial ei tehtud - ning oli isegi Rootsi kuninga ees käinud eesti koolile ja eesti kirjaviisile õigust nõudmas ; kes mäletab veel toda ? </s> <s> Oli noist suurmeestest kedagi tähtsaks peetud nonde eluajal ? </s> <s> Forseliusest oli öeldud , et tema vastik uus kirjaviis tekitavat maarahvas jälestust piible vasta , kuna piibel oli teises kirjas , ja tema aabits keelati ; Ravila hull krahv Mannteuffel oli naerdavaks peetud muidugi , ja Oldekop pidi veetma viimsed vanadusaastad otsata viletsuses - pärast neljakümneaastast ustavat teenistust - , sest et oli julgenud abikaasaks tõsta oma majapidajanna , kes talle kui lesele oli seitse vallaslast sünnitanud . </s> <s> Mis võitlemisi Faehlmann oli pidanud Õpetatud Eesti Seltsi , arstipraksise ja ülikooli eesti keele lektori koha pärast , toda ei mõista ära mõteldagi . </s> </p>
<p> <s> Oli Forselius oma noores eas jälle ühel kuningareisul merre ära uppunud ja koolmeistrite kool seisma jäänud , siis jah sai tema kirjaviis kasutusse võetud , sest vastne ja vastaline oli vanaks ja hääks saanud . </s> <s> Ja nii iga asjaga . </s> <s> Ikke peab andeline inimene ennast raiskama kõrvalise sõdimise pääle , mis teda enneaegu künka alla ajab . </s> <s> Siis on küll kõik haledaste itkemas , et saatus ja saatus . </s> </p>
<p> <s> Jott pidi märgutama , mis tema enda tegemistest tulnud - ei tuhkagi ! </s> <s> Salmid kõik laiali suhvleid ja ilma pidi , trükimustas mitte kriipsuvõrd , rahval suus küll mõned laulud - Jotile endale mitte kõige armsamad , rohkem loralaulud . </s> <s> Jott on tähele pannud , et ilusat südamepõhja laulu oleks rahval nagu häbi kuulata , laul käiks nagu kõrtsitoaga ennem kokku kui koolitoaga . </s> <s> Tolle pärast ongi salmitegija seisus säärane , et teda koduväiks ei taheta . </s> <s> Ja veli Ott küsis ilmaasjanda kohe kõigepäält , et kas sa ikke veel poissmepõlvest isu täis pole saand . </s> <s> Jott oli vastanud , et noid , keda ma olen tahtnud , pole ma saand , ja noid , kes mind tahaks , ei taha jälle mina . </s> <s> Taevas ise teab , kui kaua peab too kestma . </s> </p>
<p> <s> Küünal ei näinud enam iseennast ja eestare vajus tasakesi pimedusse . </s> <s> Siiski jäi Jott laua taha märgutama . </s> </p>
<p> <s> Kibitka rappus õige hulluste , nii et Jott Tee heitus unest ülesse . </s> <s> Oligi peramine aeg , nood ristati rattarööpmed ei saanud muud tähendada kui linna jõudmist . </s> <s> Jott polnud ammu jalga Võrru maha saanud ja vahtis nüüd õige himukalt ühest ja teisest aknast kõike , mis talle kätte paistis läbi eessõitva taluvankri tekitatud möldritolmu pilve . </s> <s> Iseäralist huvi pakkus turuplats , millest ta oli kuulnud , et sääl vargaid ja joodikuid kaikaga nuheldavat . </s> <s> Et ilmatu suur mustade kihvvurrudega turukubjas ja pritsimeeste päälik Apfelbaum panevat kaela plekist ametiraha , mis olevat tubli tõrrekaane suuru , viskavat kuue maha , käärivat käised ülesse nagu enne jussheina niitu , ja hakkavat rohmima , ise hoope lugedes - ätä-täh , ätä-täh , ätä-täh ! </s> <s> Vahel kamandatavat kogu linn kokku toda tseremoniid kaema . </s> </p>
<p> <s> Praegu küll oli turuplats tühi , kui mitte arvestada kolme varblast , kes usinaste kaerateri koristasid . </s> </p>
<p> <s> Kibitka keeras alla Vee uulitsasse ja pärast mõnd eriti vaevarikast üle roobastee ukerdamist jäi seisku otsitava maja ees . </s> </p>
<p> <s> Teenija ütles , et herra doktor on kodu ja ootabki juba . </s> </p>
<p> <s> Mis siis muud , kui köögi kõrvalt trepist ülesse . </s> </p>
<p> <s> Friedrich Reinhold Kreutzwald toda nägu küll polnud , mis peaks ootajal olema ; lausa vastapidi , ta oli kirjutusse üsna süvenenud , nii et Jott kohmetust tundis ega usaldanud kuigi valjuste köhatada . </s> <s> Toopääle tõstis kirjutaja pää - ja viipas käega . </s> </p>
<p> <s> Jott Tee pani ligi võetud kompsu lauanurgale - mitte ilma sisemise uhkuse ja võidurõõmuta . </s> <s> Kreutzwald kaalus paberipakikest peopesal ilmse häämeelega , ei hakanud aga uudistama , vaid tõstis teiste pakkide pääle . </s> <s> Jott oli väheke pettunud , ta oleks tahtnud südamlist kiitmist kuulda oma suure töövaeva eest ; Kreutzwald sai vist tollest aru , sest ütles mokaotsast : </s> </p>
<p> <s> “ Kalevipoeg praegalt puhkab kolikambris . </s> <s> Longum iter est , eesmärk kaugel veel . </s> <s> Seesugust hiiglanoormeest ei ole ju võimalik nagu püksituult maailma puhuda ! </s> <s> Raamatupanija ehk kirjutaks küll , aga vanavara korjajad enamiste ei ole mitte nii usinad kui seltsivend Tee . </s> <s> Lisa tuleb vaevaliselt , needki rohkem praht , vähesed rahvalaulude fragmendid on nilbed ja labased , ülejäänud on rikutud variandid tuttavatest tõlgetest , mis omal ajal saksa keelest tehtud . </s> <s> Imbossibilium nulla est obligatio . </s> <s> Võimatuks ei saa tõesti kohustada . </s> <s> Olen mitmes suunas appi hüüdnud - kurtidele kõrvadele ! </s> <s> Isegi nõu ei taheta anda , Lönnrot näituseks pole mu sellekohasele kirjale vastanud . ” </s> </p>
<p> <s> Ja Kreutzwald sai õige ägedaks : </s> </p>
<p> <s> “ Kui Lönnrot siin käis , siis matkas kõik maad-ilmad läbi , aga Võrus leidis aega istuda vaid seni , kui sääremarjad puhkasid . ” </s> </p>
<p> <s> Millas too veel oli ! märgutas Jott . </s> <s> Nii vanust asjust kõneletakse , ju vast sattusin halval päeval tulema . </s> <s> Ta ütles juttu rõõmsaks käända tahtes : </s> </p>
<p> <s> “ Aga Karl Körber ütles küll ühe tüsedama paki teele panevat . ” </s> </p>
<p> <s> “ Karl Körber ! </s> <s> Too makulatuurimeister ! </s> <s> Vändrast tuleb raamatuid nagu saelaudu ! </s> <s> Kuna eestlane veel nii kaugele pole arenenud , et teatud loomulikke tarvidusi paberi abil õiendaks , siis pole Körberi kirjatööde kasutamiseks ka kuskil parajat paika . </s> <s> See Vändra pastor Körber ja tema karjapoisist köster Jannsen on hullumajast ära karanud , kisuvad vaeste inimeste käest viimast küünlajupikest . </s> <s> Kõrgesti austatud ametivend Sachssendahl kiidab Körberi kalendrit rõõmsa tuju lapseks , ma kirjutasin talle vasta - sõna-sõnalt , et mina paraku ei saa tema arvamisega nõus olla , värdjas ja äravahetatud laps oleksid muidu küll päris parajad nimetused , siinkohal pole aga nendestki veel küllalt : selle asemel et õiglase mehe kombel lihtsameelset rahvast valgustada , püüab teda Vändra pimedusevabrik veel rumalamaks teha , et siis oma otsatus ahnuses sellest kasu lõigata . </s> <s> Need mustakuuemehed ! ” </s> </p>
<p> <s> Jott Tee ei mõistnud a-d ega o-d kosta , ent toda ei oodatudki , sest Kreutzwald laskis ühe soojaga edasi : </s> </p>
<p> <s> “ Milles nimelt Körber-Jannseni keele paremused seisavad ? </s> <s> Minu äravusserdatud virulaste murrak ei pruugi vändralaste ees punastada , erapooletu lugeja peaks minu eestikeelse kirjaviisi väljenduse ikka natuke ladusamaks tunnistama kui vändralaste kirjatööde oma . ” </s> </p>
<p> <s> Nüüd pani Kreutzwald sule käest ning jäi Jotile otsa põrnitsema , nagu imestades , kes see veel on ja kuis ta siia saanud - Võru vaimumees mõtles vast iseenesega kõnelevat . </s> </p>
<p> <s> “ Too on nõnda küll , tuleb tunnistada ; aga väga pisut on noid , kellele Körberi kallender ja Kreutzwaldi kallender ühelisi kätte puutub , et võrdleda saaks , ” ütles Jott ettevaatlikult . </s> </p>
<p> <s> “ Aga kirjatundjad kriitikused ! </s> <s> Kas nende silmad on selja taga ! ” </s> </p>
<p> <s> “ Tollega on lood esiotsa kehvad , nagu herra Kreutzwald isegi teab . </s> <s> Ehk ajad paranevad , kui Jumal annab . ” </s> </p>
<p> <s> “ Kui Vanaisa annab , ” ütles Kreutzwald , mõtles pisut ja lisas rahunenud häälega : </s> </p>
<p> <s> “ Eestirahvas , see kidur võsuke , kuda ta praegult meie silma ees seisab , ei jõuaks mind laulule sundida . ” </s> </p>
<p> <s> Kas Jott pidi nüüd küsima , mis ametivenda laulule sunnib ? </s> <s> Oli ju Jott kolm aastat , ei - pea neli aastat vanem . </s> <s> Aga ei ta söandanud , Jott oli Friedrich Reinholdi ligiduses end alati õpipoisina tundnud , nii paljukest kui neil kokku puutumist oli olnudki . </s> </p>
<p> <s> “ Hakkage kõige esiteks , armsad vennad , eesti keeli nõnda kirjutama , et kiri suusõnaga kokku jookseb , ” ütles Kreutzwald ; tema toonist oli aru saada , et ta ütles toda Vändra mustakuubedele ja mitte Jotile , ehk küll Jottki oli tolle manitsuse ära teeninud . </s> </p>
<p> <s> “ Mina olen sel aastal vanast kirjaviisist lõplikult taganenud , ” ütles Kreutzwald . “ Ma kirjutan nüüd : Maarahva Kasuline Kalender , ja silmad läksid mul sellest lahti , kui lugesin koolihariduseta eestlaste kirju , kes omal jõul kirjutama olid õppinud , need vaesed inimesed kasutasid soome kirjaviisi . </s> <s> Ahrensil on niisiis sula õigus , Ahrens on grammatikuse geenius , ehkki ma siiani päris kõigega nõus pole , mis ta teeb ja soovitab . ” </s> </p>
<p> <s> “ Ahrens on kah mustakuuemees , ” ütles Jott , sest nägi , et torm möödas . </s> </p>
<p> <s> ” Pastoril ja pastoril on vahe , nagu on vahe kirjamehel ja kirjamehel . ” </s> </p>
<p> <s> ” Või kingsepal ja kingsepal . ” </s> </p>
<p> <s> “ Minu isa oli kingsepp . ” </s> </p>
<p> <s> “ Too on mulle uudis . </s> <s> Ma teadsin seenimaani , et aidamees . ” </s> </p>
<p> <s> “ Kingsepp , sellal kui mina ilma tulin . ” </s> </p>
<p> <s> “ Minu isa oli sepp . </s> <s> Tunnistan Kreutzwaldi isa paremust , sest kingsepp on silbi võrra pikemb . ” </s> </p>
<p> <s> “ Kas pikem on parem ? ” imestas Kreutzwald . </s> </p>
<p> <s> “ Ikke alati , sest pikemb on tugevamb , ” ütles Jott ; talle torkas meele maajagamine veli Otiga , kui nad karjaväratist üle kargasid ja võistu jooksid , millest küll Kreutzwald midagi teada ei võinud . </s> <s> Aga Jott ei hakanud seletama , too oleks jutu kõrvale viinud . </s> </p>
<p> <s> “ Religioon ja kristlus on ülevad asjad , kahju ainult et kirik oma röövikutega need mõlemad toredad puud niivõrt oma võrkudesse on mässinud , et õisi ega vilju nähtavale ei tule . </s> <s> Papid on peapõhjuseks , miks me kunagi õige kristluseni ei jõua . </s> <s> Mul on külgesündind antipaatia kõigi volditud mustakuubede vasta : need parasiitlised taimed imevad kõik maapinna rammu enestesse . </s> <s> Võrus pole Eesti kogudustki mitte - pastor ei mõista Eestikeelt ! </s> <s> Aga pastoriherra Struck ei õppind kolmekümne aastaga keelt ära , ütles oma köstret mattes : Nüüd on tema oma tagumist otsa näind ! ” </s> </p>
<p> <s> Jott Tee oleks tahtnud mõne sõnakese Körberitest poetada , aga tundis , et too ei passi tänase kõneluse mustrisse . </s> <s> Kreutzwald tuhnis üht raamatut otsida , ei leidnud , ta oleks mõelnud toda külalisele näidata . </s> </p>
<p> <s> “ Mu raamatud on kolmes toas . </s> <s> Tarvitatud teose viskan lähemasse tühja kohta või jätan selle kuskile lamama , kuni teenija oma meelest korda loob , sest kõik toolid ja lauad olla juba täis . </s> <s> Noh , nüüd ongi juba kord loodud jälle ! ” </s> </p>
<p> <s> Kanaarilind häälitses . </s> <s> Lauluisa jättis või unustas tuhlamise , tegi linnu poole sõrmenipsu , kõneles temaga pilk aega linnukeeli , aga siis jällegi Jotiga . </s> </p>
<p> <s> “ Mina olen pärispõlves sündinud ja tahan nüüd orirahvale anda kuningapojatunde äratust , olgu siis õpetliku ärkveldustööga või parem oleks - eeposega , aga see ei lähe kuidagi . </s> <s> Longum iter est , jah ! </s> <s> Et ma viisteist aastat olen Võru rikkameeste emandate tagaotsa vahtind ja neil poegida aitand , siis telliti just mul saksa keelest ümber panna oppuse raamat maarahva ämmamooridele ; seda ma nüüd tongingi , nii rammetu kui ma ka õhtati olen oma tohtrepäevast ja tohtresõitudest . </s> <s> Parema meelega tongiks mõnd salmikest , sulepruukimine ei sega mu harvaid rahusilmapilkusi , nagu mõni arvab , see on minu ainuke puhkamise aeg . ” </s> </p>
<p> <s> Too tuli Jotile oma elust tuttav ette . </s> <s> Aga ta ei hakanud ennast tähtsaks tegema , küsis , kas Kreutzwaldil mõni salm poolele peaks olema . </s> </p>
<p> <s> Kreutzwald soris paberivirnast ühe alumise lehekese , vaatas tolle veel üle , enne kui Jotile küünitas . </s> </p>
<p> <s> Too oli õige pikk regivärss , ulatas lehe teisegi külje pääle . </s> <s> Vana aeg oli vaenu aega , nii kõlas pääliskiri . </s> <s> Magusamad kohad jäid kohe meele ja mõttesse - </s> </p><lg type="free"><l> See'p ole küla kütis-suitsu , </l><l> see on sõja sõrvasuitsu . </l><l> ahtra ahervare auru , </l><l> lahingu Lauritsa-suitsu , </l><l> põlend linna põua-suitsu ! </l><l> Venelane , vennikene , </l><l> kaela lõikja karukene , </l><l> saksalane , salaussi , </l><l> sisalikku sileda . . . </l></lg>
<p> <s> Joti kiidusõnad kukkusid kohmakad välja , sest ta pani tähele umbusklikku pilku , just enne toda , kui Kreutzwald salmipoogna hooletu liigutusega umbes oma koha pääle tagasi toimetas , üteldes : </s> </p>
<p> <s> “ Minu püüdmine ei kipu kusagil rahvalauludest kõrgemale , andku taevas , et ma neist paiguti mitte liiga palju madalamale ei langeks . ” </s> </p>
<p> <s> Jott Tee lohutas , et tolleks kartuseks pole küll vähematki põhjust . </s> </p>
<p> <s> Kreutzwald kõlistas teenija , et pärida , kaugel lõuna ka juba on . </s> </p>
<p> <s> Teenija teatas , et armuline emand Marie Elisabeth lasevad herrasid paluda , kui need mahti saavad - mispääle Kreutzwald rahulolevalt ringutas ja käe viipega külalisele märku andis allkorrale suunduda . </s> </p>
<p> <s> Jott oli õige elevil : kuimoodu majaproua teda tervitab , kas teeb ka tundmaks või ehk ongi unetanud . </s> <s> Eks nad olnud ju kohtunud Tartus Kivi uulitsas tinavalajameister Saedleri majas , kus oli olnud student Kreutzwaldi korterikoht . </s> <s> Muhedad naiselikud kaitseinglid olid sääl Kreutzwaldi ümmardanud , iseäranis preili Marie Elisabeth . </s> <s> Too väiksevõitu töntsakas poisipüüdja polnud Jotile meele järgi olnud - ja kas ta oleks pidanudki olema ! </s> <s> Küllap Marie oma naisevaistuga oli toda tundnud , sest ei ulatanud palutud suhkrutoosi Jotile ilmaski muidu kui herra Friedrich Reinholdi kaudu . </s> <s> Oli tuurinud õige kaua , ennegu Marie Elisabeth tanu alla sai , aga ta sai . </s> </p>
<p> <s> Majaproua suu naeratas sõbralikult , sellal kui silmad olid külmalt uurivad : tema pilk libises hindavalt üle külalise kõhetu kuju majaisanda kõhetule kujule ning jäi siis viibima külluslikul laual . </s> </p>
<p> <s> Vaevalt sai istet võetud ja paar saksakeelset viisakuslauset vahetatud , kui ukse vahele ilmus köögitüdruk , kes teatas haige tulekust . </s> </p>
<p> <s> “ Eestlane ? </s> <s> Naine ? ” päris Kreutzwald . “ Palu ta siis kööki . ” </s> </p>
<p> <s> Kreutzwald korjas taldrekule mõned palad , et isiklikult ootajale viia . </s> <s> Emand keerutas leivasuutäit närviliste sõrmede vahel , kuni tollest kunstipärane kuulike sai . </s> <s> Tagasi tulles napsas majahärra emanda näppudest mänguasja , naeratas armastusväärselt ja peitis salvrätikusse ; majaproua naeratas armastusväärselt vasta . </s> <s> Kreutzwald sõi üsna ilma isuta ; lõpetaski juba ja palus mitte lasta ennast segada tema ametikohustusest , ta olevat silmapilk tagasi : tolle patsiendiga ei minevat pikalt , vaid rohutäht välja kirjutada - koole-ära-tõbe elik koleerat Võrus ei liikuvat . </s> </p>
<p> <s> Tahes või tahtmata pidi Jott nüüd prouale palgesse vaatama ja mõnd kõnelust otsima . </s> <s> Ta päris lapsukeste käekäigu järele - ja taipas oma eksitust alles majaproua silmi tõusvast veest : Jott oli mullu ju kuulnud küll Marie Ottilie - Kreutzwaldi lemmiklapse - varajasest surmast ! </s> <s> Marie Elisabeth hakkas jutustama , kuidas too kõik juhtunud oli , ja nõnda leidis Kreutzwald härda leinalise meeleolu eest . </s> </p>
<p> <s> “ Ma mõtlen sellest pisokese raamatu kirjutada , ” ütles Kreutzwald , “ lapsukese mälestuseks ja meie kõigi südamete kosutuseks . </s> <s> Paar sammokest rändamise-teed ehk tohiks selle pealiskiri olla . ” </s> </p>
<p> <s> Hingelise kokkukõla tõttu mõtles Jott neid pärast sööki saali suunduvat , kus majaemand , tikkimise padi süles , meeste jutust päält kuulamisega osa võtab - aga eksis , majaisand pages jälle ülesse oma valdustesse , külaline järel kui truu peni . </s> </p>
<p> <s> “ Haritud eestlasel on pentsik oma kodus saksa keelt rääkida , ent kus on need koolitatud eesti naised võtta ! </s> <s> Võib ju olla , et olen oma naisevõtmises suure vea teinud , ja kuigi ma seda kahetsen , trööstin end sellega , et mu naise pärast , keda ma austan ja kes tubli majalukk on , ei tiku sakslased ega nende kannupoisid minu vaikset tööd segama , mind takistama ja ametist kõrvaldama . </s> <s> Ehkki , Jumal paraku , oma kirjatööde suuna tõttu olen ma poole oma haigetest kaotand , aga teine pool on seda truuim . </s> <s> Contra spem spero - eestlane saab kord omal maal peremeheks , sest see rahvas , kel seitsmesaja-aastasest orjapõlvest hoolimata veel säärane vaimuvara on , nagu minu lauaserval hunikus näha , ei kao ometi mitte ! ” </s> </p>
<p> <s> Tollele lootusele võis Jott Tee kahe käega alla kirjutada , nagu ka Kreutzwaldi märgutusele õigete eesti naiste puudumisest ; kui sihukesed piigad kord välja koolitud saavad , siis võiks ka abielusse heita . </s> <s> Joti süda sai rõõmsamaks , kripeldus Körberite pärast oli nagu kustunud , ta märgutas mõnd kena ütelust jutujätkuks kokku panna . </s> </p>
<p> <s> Aga Kreutzwaldi oli jälle pahameele puhang haaranud . </s> </p>
<p> <s> “ Kas seda Pärnu varganokka Gildenmanni tunnete ka ? ” </s> </p>
<p> <s> “ Kirjastajat ja raamatukaupmeest ? </s> <s> Kuulu järgi . ” </s> </p>
<p> <s> “ Hoidku taevataat ise temaga kokku puutumast ! </s> <s> Tema on minu salmisi varastand ja hullem veel - neid oma pisukese linnumõistusega inetumaks moondand ! ” </s> </p>
<p> <s> “ Tule taevas appi , kus too siis sündind on ? ” </s> </p>
<p> <s> Kreutzwald viskas vasta lauda ühe raamatukese . </s> <s> Jott vaatas - Lillekessed ehk mitmesuggused Laulud Ma rahwale , ello parrandamisseks ja ausaks aiawiteks kokko korjand P. Gildenmann . </s> <s> Ühe lehe vahele oli märk pandud ja sääl seisis Freundlichi luuletus , millest Jott ei mõistnud miskit iseäralist arvata . </s> </p>
<p> <s> “ See Muhu köster Freundlich on minu laulu Lenore oma lauluks ümber solkind ! </s> <s> Vaene härjapõlvemehike , mis sina Kalevipoja-tööst oskad ! </s> <s> Minu tamme-ladvasse ehitatud pesa seisab sinusugusele väga kõrgel ! </s> <s> Kotkal on tugevad tiivad , selged silmad ja valusad küüned , seda , kaarnake , tuleta meele ! ” </s> </p>
<p> <s> Jott Tee silmas kõnesse tõusnud laulu , luges ja vaatas , ja too tuli talle kangesti tuttav ette , oleks nagu enne kuskilt lugenud , aga ta oli üsna kindel , et ei ole lugenud . </s> <s> Mine võta kinni , mis silmamoondus too oli . </s> </p>
<p> <s> Nad kõnelesid veel ühest ja teisest , Kreutzwald kiitis vaikset Võrut enese vaimule kohaseks , kuskil muial ilma pääl ei olevat nii ilusaid päevaloodepilvi . </s> <s> Jott Tee kujutas Lauluisa Tamula kaldale loojangut kaema - ilmatu taevakumm üle järve avaruse , mis on nii lai , et küünib kura silma vaatamisulatusest hää silma omani , nõnda on vaataja mõlemad silmad täis päikeseloojangut , ja värvid on järves teistkordsed ! </s> <s> Jott ei tahtnud alla jääda , kiitis vastatasuks oma vallakooli rohuaeda ilupõesaste ja tiigisilmaga , kõneles tahtmisest nüüd veel uibuaed kah rajada , ning täielises rahus ja maha vaibumises võisid nad lõpetuseks kätt anda . </s> </p>
<p> <s> Kreutzwald asus jälle kirja juure – Sachssendahlile - , mis Joti tulles poolele oli jäänud . </s> <s> Ta luges hakatuse üle , et järje pääle saada . - </s> </p>
<p> <s> Kõrgesti austatud härra ametivend ! </s> </p>
<p> <s> Ma pean kohe alguses ennast raskeks patuseks tunnistama , et seda tähtsat tööd veel valmis pole saanud . </s> <s> Peapõhjuseks on see armetu olukord , mis minu kehalikku inimest kuude kaupa vaevab ja mis oma haigusevimmalikkude tujudega vaimuvärskust tumestab ja töötahtmise hävitab ning elurõõmu vaotab . </s> <s> Seejärel kui ma ennelõunati oma hospidalis ja muial välised asjaõiendused ära olen talitanud , tulen ma lõunaks poolsurnult koju . </s> <s> Aeg-ajalt tuleb teha sõitusid maale , kust ma invaliidina tagasi jõuan . </s> <s> Lühidalt , oma 49. eluaastat alustasin ma kõige armetumal viisil , ja see kestab . - </s> </p>
<p> <s> Kreutzwald kastis oma uue terassule tindipotti ja kirjutas : </s> </p>
<p> <s> Kas teised surelikud ka selle vea all peaks kannatama , et alustatud töö , mille juurest nad mõneks päevaks eemale kistakse , neile võhivõõraks muutub ja nad poolelijäänud hoonet enam endist viisi edasi ehitada ei suuda - seda ma ei tea , küll aga põen mina niisugust häda . </s> <s> Kui Teie saaksite mulle selle tõve vastu mõne retsepti kirjutada , oleksin Teile väga tänulik . </s> </p>
<p> <s> Sõpruse ja lugupidamisega </s> </p>
<p> <s> Teie ustav </s> </p>
<p> <s> Kreutzwald . </s> </p>
<p> <s> Todaaegu oli Jott jõudnud juba Võru selja taha jätta . </s> <s> Tal oli häbi kahest asjast , - et ta Kreutzwaldi lapse surma oli näotumalt unetanud , ja et ta truu sõbra Karl Eduard Körberi kaitseks sõnagi ei olnud poetanud . </s> <s> Aga too viimane ei olnud lihtsalt võimalik ! </s> <s> Talle ei antud mahti aru saada , mis toimub ! </s> <s> Ainus lohutus , et asjad ehk iseenesest paranevad , kui Körberid uuele kirjaviisile üle peaks minema , sest siis loeks Kreutzwald vellesid Körbereid ehk eelarvamuseta , nagu ta eelarvamuseta on hakanud Ahrensisse suhtuma , kuigi too on mustakuuemees ja omal ajal sellise tüki tegi , et tüli pärast Faehlmanniga astus välja Õpetatud Eesti Seltsist , isegi läkitas tagasi oma auliikme diplomi , mida väga pahaks pandi , ent nüüd nähtavasti andeks on antud . </s> <s> Nii et - kõik võib tulla . </s> </p>
<p> <s> Aga kas tuleb ? </s> <s> Eks Karl Eduard ole kinnitanud rohkem kui kord : Alles siis , kui piibel uues kirjaviisis trükitakse – mille eest Issand meid oma halastuses kaitsku , meid ja meie järglasi - , alles siis peame alistuma ebameeldivale kirjaviisile , aga mitte enne . </s> <s> Tolles asjas on nad Jotiga teine teist meelt . </s> </p>
<p> <s> Äkki kargas Jotile meele , millest too Freundlichi luuletus nii tuttav paistis . </s> <s> Too oli ju tõlge ! </s> <s> Mõlematel ! </s> <s> Too oli ju Bürgeri järgi ümber pandud ! </s> <s> Surmkindel ! </s> <s> Bürger ! </s> <s> Enne pandis ümber Kreutzwald , siis Freundlich ! </s> </p>
<p> <s> Jott Tee hakkas naerma et kibitka vappus . </s> <s> Kui Jott nüüd veel Kreutzwaldi ligidusse sattuks , ei tunneks ta ennast karjatsurana . </s> <s> Kreutzwald oli pooljumalast inimeseks saanud . </s> </p>
<p> <s> Too oli ootamata küll , et Lauluisa oma Lenore pärast vihastas , kui ommetegi Muhu köstri üks teine laul oleks võinud tema maksa rohkem veel ärritada , tolle laulu tagumine ots iseäranis - </s> </p><lg type="free"><l> Ärra karda , Eesti keel ! </l><l> Sinno rahva vahva meel </l><l> sinnust kõrvale ei kalla </l><l> ega porrisse sind talla . </l><l> Kautada sind ei sa </l><l> Some-keel ja ei muud ka : </l><l> enne savad veised kiliks , </l><l> hobbused ja lambad siliks , </l><l> murraks anni metsas rebast , </l><l> saia-taignast tehtaks terrast , </l><l> enne , kui so keel siit kaub , </l><l> Some-kele sisse vaub ! </l></lg>
<p> <s> Todaviisi oli Muhu köster Carl Wilhelm Freundlich oma paremas äratundmises sõnu paaritanud - ühtede rõõmuks ja teiste pahameeleks . </s> </p>
<p> <s> Jott Tee seisis Emajõe veeres , et vete vaikse voolamise päältkaemisega veidi märgutada ühe luulelduse lõpu man , mis kuidagiviisi ei tahtnud rütmuse sisse painduda . </s> <s> Luuleldus kõneles igavikust ja patuse inimese hinge igatsemistest . </s> <s> Jott oli tolle kallal nuputanud kooli pinumaal halgusid talvekütteks riita ladudes ja klassitoaski , kui lapsed töös ; koguni velletütre pulmalauas oli ta mõttes riime kohendanud ja sõnu sortinud . </s> <s> Korra oli ta juba magama heitnud õndsa teadmisega , et ilus asi lõppeks korda saanud , aga hommikuärkuses paistis eilane vägitegu armetu ; Jott vaata et ei uskunud usseaiast väljagi minna , otsegu külarahvas teaks juba , mäherdune narr nende koolmeister eila õhtal olnud : oli häämeelest käed kokku pannud , ümber toa kõndinud ja kummardusi koogutanud omaenda aupaistuse ees . </s> </p>
<p> <s> Laulutegu ei idanenud ega mädanenud . </s> <s> Lõppeks oli pähe turgatanud , et peab igapäisest ümbrusest välja pääsema , mõne tunnigi vastapäiva liikuma . </s> </p>
<p> <s> Ja nüüd paistis talle , nagu oleks keski teda kõrvalt vahtinud . </s> <s> Jott ei teinud küll teist nägu , aga mis too enam avitas , kui mõtted eksi läksid ! </s> <s> Jott pööras pääd - ega uskunud oma silmi . </s> </p>
<p> <s> “ Mart Mitt ! </s> <s> Kallis ametiveli ! ” </s> </p>
<p> <s> “ Mina ise ! ” naeris Mitt . </s> </p>
<p> <s> “ Kust sa siis tuled ka ? ” </s> </p>
<p> <s> “ Otse türmist . ” </s> </p>
<p> <s> “ Otse türmist ! </s> <s> Naljanummer ! </s> <s> Nii rõemus ise ! </s> <s> Küllap sa ikke trahterist tuled . ” </s> </p>
<p> <s> “ Mis ma ei peaks rõõmus olema , kui kolm päeva tagasi kohtuhärra von Engelhardt , kes mul Tartu sillakohtus sõnagi rääki ei lasnud , kuulutas mulle : Et sina koosolekule oled läinud , kuhu säädus mitte lubanud ei ole , siis lähed kolmeks päevaks türmi , ning see on sulle selle Aleksandre-kooli alustuse esimeseks palgaks . </s> <s> Eks palgast pea iga inimene rõõmu tundma , eriti kui see nüüd juba käes on ! ” </s> </p>
<p> <s> “ Õige õigede või ? ” imestas Jott . </s> </p>
<p> <s> “ Täitsa täpsalt ! </s> <s> Mul ju türmi haiski juures , kas sa ei tunne ? ” </s> </p>
<p> <s> “ Pole ma türmis käind , ei tea . ” </s> </p>
<p> <s> “ Kas teie kandis allakirjutusi ei koguta ? ' </s> </p>
<p> <s> “ Jutud käivad Aleksandre-koolist küll , aga seenimaani pole miskit rohkembat . ” </s> </p>
<p> <s> “ Ei , see on hoobis tõine asi - palvekiri keisrele . </s> <s> Sääl minnakse nii julgeks , et küsitakse Liivimaa talupoegadele samu õigusi , mis vene talupoegadel on Venemaa kubermangudes . </s> <s> See on sakste-vastaline värk . </s> <s> Kas sina ei ole veel neid allakirjutuse lehtesid näind ? ” </s> </p>
<p> <s> “ Ei ole ette puutund , ” ütles Jott Tee . “ Kus sa nüid minna mõtled ? </s> <s> Kodu tagasi ? ” </s> </p>
<p> <s> “ Minu esimene töö on Postimehe toimendaja Jannseni juure minna . ” </s> </p>
<p> <s> “ Mul sama tee ! ” rõõmustas Jott . “ Märgutasin , et lähan pääle lõunat , aga ükskõik , lähme nüidsama . </s> <s> Ma ei ole teda kaemas käinud , tostpääle kui ta Pärnust ära Tartu tuli . ” </s> </p>
<p> <s> Johann Voldemar Jannseni korter oli Lodja uulitsa nurgal kellassepp Hermanni majas teise korra pääl . </s> <s> Mart Mitil oli tee selge . </s> </p>
<p> <s> Jannsen sattuski kodus olema , oli teine kangesti ärritatud , ei küsinud meestelt tuleku põhjendust ega tahtnud midagi kuulda , muudkui hakkas oma murevaeva seletama . </s> </p>
<p> <s> Ega too Jannseni enda mure olnud , too oli suur ärevus kõigele rahvale . </s> <s> Jannsen rääkis , et kuuskümmend Liivimaa eestlast on välja astunud , et Peeterburki minna ja sääl katsuda kõrge riigivalitseja - ehk keisri enda - ette saada . </s> <s> Palvekirjal olla oma kuus tuhat allkirja kahekümne neljast kogukonnast . </s> <s> Pidi Tartust tossulaevaga välja sõidetama , aga sellest on teada saadud . </s> <s> Palju mõisnikke olevat Tartu kamandatud , et nad oma talupojad ära tunneks . </s> </p>
<p> <s> “ On see tõsi ? </s> <s> Kust te teate ? ” küsis Mitt . </s> </p>
<p> <s> “ Ma ei tohiks teile seda vast öelda - aga : omade vahel ! </s> <s> Politseimeister Jannau andis mulle eila ettevaatlikult mõista , mis käsud talle kuberneri poolt tulnud . </s> <s> Me trehvasime uulitsal ettekavatsemata , jo vast see saatus oli , mis meid kokku viis . </s> <s> Herra Jannau ütles ka , et mõned talupojad on juba tulnud ja turuplatsil oma vankrete ääres kohad sisse võtnud . </s> <s> Politseimeister käänas kurale ja mina hüvakule , ja mina muidugi ei olnud laisk neile ütlema , et kulla rahvas , asjanda olete hoosed lahti peastnud , kui ültse Peeterburki tahate jõuda , minge viibimata teist teed pidi minekit . ” </s> </p>
<p> <s> Mehed astusid akna alla , lükkasid eesriide vähekese kõrvale . </s> <s> Siit teise korra päält oli turuplats Emajõe veeres täieliselt näha - ja sääl paistis jälle üks selts mehi tulnud olevat homset tossulaeva ootama . </s> <s> Et nood mulgimaa rahvariides olid , siis hakkasid kindlaste igaühele silma . </s> </p>
<p> <s> “ Mis sa tahad küll teha ! </s> <s> Mina nende juure päevavalges minna ei saa , mind tunnevad siin jo kõik ! ” ütles Jannsen . “ Aga vast teie , Mart Mitt , teie küll ka rahvamees , aga Tartus siiski võeras . ” </s> </p>
<p> <s> “ Või võõras ! </s> <s> Mina tulen jo otsemaid türmist ! ” uhkustas Mart Mitt ja tahtis säälsamas oma lugu seletama hakata , aga Jannsen oli kärsimata : </s> </p>
<p> <s> “ Seda hullem , seda hullem , ajad on tõeste kurjad , me peame kibe kiireste nõu leidma . ” </s> </p>
<p> <s> “ Eks ma katsu minna , ” pakkus Jott . </s> </p>
<p> <s> “ Herra Tee , tehke seda ! </s> <s> Ärge neile midagi enamat öelge , kui et sõitku oma hoostega kohe minekit , leidku mõni teine võimalus , sest tossulaevale on tee püsti tõusnud . </s> <s> Ja teatagu teistele ka , keda tee pääl trehvavad , pööraku kõik kohe ots ringi , pole neil Tartus midagi head ootamas . ” </s> </p>
<p> <s> Jannsen tunnistas oma külalisi teravalt , aga ei jätnud ütlemata : </s> </p>
<p> <s> “ Mullu , kui Peeterburgi Köler käis eesti taatisid ja eitesid ülesse maalimas , astus ka minu juurest läbi , ja siis tulid need asjad jutuks . </s> <s> Köler ütles täpipäält : Kõrgemalseisvatelt venelastelt olen ma teada saanud , et valitsus ainult siis meie rahva kasuks midagi võib teha , kui hädapärased nõudmised rahva enese poolt välja lähvad , sest Peeterburkis öeldakse ikke , et nad ei anna enesest midagi kuulda , järelikult on nad rahul . </s> <s> Vot nii Köler ütles , ja egas ainult mulle . </s> <s> Ma olen kuulnud , et Köleri isatalus Lubjassaarel just see salakoosolek peetigi , kus kõik asjad täpsalt otsustati . </s> <s> Loeti kõik sakste vigurid punkt-punktilt üles . </s> <s> Üks palvekirja kokkupaneja oli Peeter Peterson , student , see istub juba kinni ja tema vend Aadam ajab neid asju edesi . </s> <s> Olgu Jumal meile armuline . ” </s> </p>
<p> <s> Mitt ning Tee klobistasid trepist alla . </s> <s> Mitt vaatas kahele poole ringi , ennegu tasasel häälel ütles : </s> </p>
<p> <s> “ Ma panen imeks , kuda papa Jannsen täna nii pehme on - muidu ikke vaidles vasta , et põle tarvis palvekirjasi , säält Venemaalt põle Eestimehel midagi loota . ” </s> </p>
<p> <s> “ Eks suguvendasi pea ikke päästma , kui too vähegi võimuses on , ” arvas Jott . </s> </p>
<p> <s> Mitt andis kätt , soovis kordaminemist . </s> <s> Tee vaatas üles Jannseni aknasse ja arvas sääl eesriide servakest liikuvat . </s> </p>
<p> <s> Jannsen seisiski akna all vahipostis , nagu ta hommikust pääle seisnud oli ; nägi , kuis Tee üles vaatas ja siis kärme sammuga läbi turuplatsi läks , korrakski peatamata . </s> <s> Ometi hakkasid mehed askeldama , hoostel võeti pääkott maha , rinnuse ja sedelga rihmad tõmmati kinni , istmekoti alt otsiti piits , karati liikuvale vankrile pääle ja pudeneti nelja kaarde laiale nagu herned katkisest kotist . </s> </p>
<p> <s> Tubli poiss , puhas töö , ütles Jannsen enesele . </s> </p>
<p> <s> Siiski ei saanud ta rahu , käis akna vahet pimedani , tukkus leentoolis mõned tunnid , pani rõivile ja läks kaldapäälset üle vaatama . </s> </p>
<p> <s> Oli vilu mihklikuu öö , tuul ootas vilistades iga nurga taga nagu uulitsapoiss . </s> <s> Hele kuu vahtis ilmsüütult alla õlekõrsi ja hobusepabulaid täis platsile . </s> <s> Emajõgi oli tintmust ja tundus paigal seisvat , ainult pisuke külmavärin virvendas sääl , kuhu kuu sõrm ulatas näitama . </s> <s> Ei olnud hingelistki . </s> </p>
<p> <s> Reinholdi sauna ukse kohal trehvas Jannsen politseimeister Jannauga kokku , see küsis : </s> </p>
<p> <s> “ Mis nüid , herra Jannsen , mis tuult teie taga ajate ? ” </s> </p>
<p> <s> “ Olin öösel tervise poolest puudulik ja rahutu , värskes tuuleõhus tahan end lahutada . </s> <s> Aga mis teid , austud politsemeistri-herra , enne kukke ja koitu uulitsale sundis ? ” </s> </p>
<p> <s> “ Eks seesama tervise puudus . ” </s> </p>
<p> <s> Nad käänasid teine teist tänavat . </s> </p>
<p> <s> Kell oli viis löönud . </s> <s> Jannsen läks ära kodu , kuid und ega rahu ei saanud nagu hauduja kana ; käis aknal - kas ehk rahvast turuplatsile ei kogune : aeg käes , kella seitsme ajal pidi tossulaev Pihkvasse ära sõitma . </s> <s> Muidu oli vara hommikul turuplats elav , aga täna igasuguse liikumiseta , nagu oleks kõik linna rahvas ennast koju magama unetanud . </s> </p>
<p> <s> Kell üheksa ei paistnud ikka kedagi pääle mõne politseiniku . </s> <s> Ka sillakohtuhärra Engelhardt koos abilistega oli näha , paariviisi pääd koos , juttu sosistamas . </s> <s> Tossulaev ootas , kell oli kümme , ühtainumast reisijat ei tulnud . </s> <s> Tossulaev tossutas , laskis korstnast tossu välja või auru . </s> <s> Auru ! aurulaev ! leiutas Jannsen . </s> <s> Tema süda hõiskas - uus sõna leitud : aurulaev ! </s> <s> Jannsen tundis , nagu oleks hoolikas öötöö kena tasu saanud . </s> </p>
<p> <s> Pärast kella ühtteist hakkas kuurialustest ja hoovipõõsastest sõdurite päid kerkima , need lonkisid nagu häbitöölised ära kodu poole , kettidega käerauad kaasas . </s> </p>
<p> <s> Jannseni vahikord oli läbi . </s> </p>
<p> <s> Kas inimene kordki elus võib ära käia rõõmu põhjas ? </s> </p>
<p> <s> On ju rõõmus oldud küll : kui onu timbusaia toonud , kui veli Otiga varesepesa leitud , kui esimesed püksid jalga saadud , kui koolmeister kiitnud . </s> <s> Rõõmuootuse magusat valugi on tuntud : kui isa on tõotanud linna kaasa võtta ; kui ema on lubanud seista hää , et poeg suurkooli õppima saaks ; kui koolmeistri koht on käeulatuses paistnud ; kui Jannseni Postimees või Kreutzwaldi kalender on pidanud mõeldavaks paar tagasihoidlist salmi ära trükkida ; kui koolikatsujad on rahule jäänud ja vallamaja postis on tollekohast kirja oodata ; kui üks neitsi on arvanud võimalikuks sõnumiku saata , ommete ei saada veel mitte . </s> <s> Südame värelust ja õndsuse ettekujutamist on tolles olnud , rõõmu põhjas aga peaks midagi jäävamat leiduma . </s> </p>
<p> <s> Või peaks ütlema - rõõmu lagi ? </s> </p>
<p> <s> Üks tiibadele tõusmise , tiibadel kandumise tunne too oli ju küll , kui Jott piduliste hulka oli jõudnud , laulva ja juubeldava rahva sekka , kes täitis uulitsate kaldad , nagu oleks Emajõgi vasta mäge Ressursi aeda voolamas . </s> <s> Jott Tee oli küll voolu põhjas , voolu keerises , ent ta hing tiirles kõrgel hulkade kohal , otsegu oleks ta õndsa isa õlgadele tõstetud ja hälliks sääl jõulise astumise taktis . </s> <s> Kui vabalt ja validalt kõlas Joti hääl : </s> </p><lg type="free"><l> Mo isamaa on minu arm , </l><l> ei teda jäta ma , </l><l> ja peaks sada surma ma </l><l> seepärast surema ! </l><l> Kas laimab võera kadedus , </l><l> sa siiski elad südames , </l><l> mo isamaa ! </l></lg>
<p> <s> Toda laulu sai ju eilagi lauldud , kui nad rongikäigus ühest pidupaigast teise olid liikunud . </s> <s> Tegelikult oli esimene pidupäev alanud pasunakoori-mänguga Tartu kirikutornidest , too oli tuntud koraaliviis - Virguge , om vahte helü , mis tornist käup nüid liina üle ! </s> <s> Veel kunagi ennemalt pole laulusõnad nii täpsad tundunud , ei nood , mis tornist mängitud , ega nood , mis Koidulauliku tehtud ; noid tahaks ikka ja jälle hõisata ! </s> <s> Ja hõisati kah , kui kõik oma lippude all rodus liikuma hakkasid Tähe uulitsast Vanemuise seltsimaja mant Senfimäele , säält mööda Tiigi uulitsat Maarja kiriku manu , kus vägev Jumalakiituse-laul ära lauleti , mispääle Käsitööliste seltsi aias suurestükid oma vaskse aameni ütlesid ; toopääle liiguti Doome vana kiriku varemete ette jumalateenistusele ; pääle lõunat mindi jälle rõõmsas rongis Ressursi aeda vaimulikule kontserdile , mis oli kena kuulata ja kaasa laulda . </s> <s> Täna siis on ilmaliku laulu päev , kahju ainult et ilm nii vidune näitab , nagu hauks vihma , aga ehk mõtleb ommetegi veel ümber . </s> </p>
<p> <s> Mööda hobuseteed marssisid sadanded jalad , uulitsaveeri palistasid tuhanded päältkaejad . </s> <s> Kust nad kõik tulnud ja kus ööd olnud , kus oma maavillased kuued ja poodisiidised kaelarätid siledaks saanud pärast vahest ehk nädalapikkust sõitu puhu heinavankril , puhu kingsepa ratsul - omil jalgel , nagu Jott ise ka : Jottki oli astunud , konts ja varvas , konts ja varvas , leivakott reisutokiga üle õla , ning laulnud sinna juure lustlikult kogu lauluvara . </s> </p>
<p> <s> Rongikäigu esimene ots oli ammu päral , kui uusi ja uusi laulumehi ja pillipuhujaid aeda sisse voolas . </s> <s> Ressursi aed kees nagu kusiraudsiku pesa , pidurahvas liikus sinna-tänna justkui ilma sihita . </s> <s> Tervitati vastatulijaid , imestati , et nii kaugelt mehi ka näha ; ei tuntud vahet Tallinnamaa rahval ega Riiamaa rahval , kõik ühed Eestivennad , esimest korda ühises priiusepidus . </s> </p>
<p> <s> Jotile hakkas silma mustas mulgi vammuses turskepoolne mees , paras habenakrants lõua ümber . </s> <s> Too jäi vist teistelegi pilgu ette , sest lausa võõras piduline küsis Jotilt kui kõige ligemal seisjalt : “ Jaagopsoni ei olegi vai ? </s> <s> Kas too ikke tõesti ei tulegi vai ? ” </s> </p>
<p> <s> Mis võis Jott Tee kosta enamat kui paljudele juba teada oli : Carl Robert Jakobson ei näe mingit põhjust tulla tsaari kiitma priiuse eest , kuna priius täieline ei olla , ja üleüldse olla laulupidu va sakslaste pruuk ; nii olevat ta voorimehe-troskast ütelnud küsijatele , kui need teda eila hommikul kohtasid Emajõe kaldal ülevalpool puusilda . </s> <s> Omaenda arvamise jättis Jott välja ütlemata - kas siis Jakobson võiks kohal viibimisega austada mõnd Jannseni pidu , ei ilmaski ! </s> </p>
<p> <s> Võõras piduline vahtis mulgi vammusele järgi , nagu võiks too ikkagi Jakobsoniks muutuda . </s> <s> Jott ütles võõrale : </s> </p>
<p> <s> “ Vast lähme nüid ära püünele oma koha pääle , Jannsen näe vehib juba valge ninarätikuga märku ! ” </s> </p>
<p> <s> Keisrilaul kõlas täiest suust ja puhtast hingest , sellesse pandi lapsesüdame usk aegade paranemisse . </s> <s> Raske ikaldusaasta oli üle elatud , rõõmsa lootusega oli siia kokku tuldud ja nüüd lasti end laulmise läbi härdusesse ning joovastusse kanda . </s> <s> Ilmalik ja jumalik oli too laulurõõm , nii lauljad kui publikum tundsid : miski pole võimata siin sellel maal ! </s> </p>
<p> <s> Jott Tee pani tähele : publikumi edereas seisis teiste Jannsenite hulgas Koidulaulik , too hulluks Liidiaks hüütu , suurt kasvu , suure juuksega , suurtsugune . </s> <s> Jakobson oli too mees olnud , kes kirjaneitsi Koidulaks ristinud , ja nüüd jättis toosama mees Koidula tähetunnil pidusse tulemata . </s> <s> Koidula pale oli kirgas , ent ta süda nuttis kurbusest , kuigi toda keegi ei võinud teada - ka Kreutzwald ei olnud laulupeole tulnud , oli ennast välja vabandanud oludega , et tervis ja tohtrekohustused , ent Lydia ju teadis : Lauluisa ei tahtnud Koidulaulikuga kokku saada , Koidula Võrusse-käigu mõru mälestus oli alles värske , südamehaav Marie Elisabeth Kreutzwaldi armukadeduse purskest oli neil mõlemil veel armi kasvamata . </s> </p>
<p> <s> Koidula pahemal käel seisis veli Eugen , velle külmad sõrmed tulid sõsara jahedaid sõrmi pitsitama - kas hinge poolest toetada tahtes või tuge otsides . </s> <s> Mõlemad vaatasid praost Willigerode hiilgavat presidendinägu ja neile meenus too hommik . </s> <s> Eugen oli hommikul vara välja läinud ja maja edeseinalt suured tõrvatähed leidnud : Dem Leiter des Gesangkomitees dies als Präsent . </s> <s> Kojamees kraapis tõrva maha ning lupjas seina üle , nii et esimesed Tiigi uulitsas kõndijad ei võinud pahategu aimatagi . </s> <s> Selle poolest läks küll korda , ent papa Jannsen hakkas pelgama , kas viimati aetakse kogu laulupidu nurja , näituseks tolle läbi , et sakslastest majaomanikud pidulistele öömaja keelavad , ja jättis laulupidu-komitee presidendi koha , mis talle kui Vanemuise seltsi presidendile oleks kuulunud , vabatahtlikult praost Willigerodele . </s> <s> Mis on siis lõppeks tähtsam , minu tühine isik või pidu kordaminek , oli papa Jannsen ütelnud . </s> </p>
<p> <s> Aga papa laulu , seda ei saadud temalt ommetegi võtta , kui ligemale tuhat meest hõiskas : </s> </p><lg type="free"><l> Sa oled mind ju sünnitand </l><l> ja üles kasvatand : </l><l> sind tänan mina alati </l><l> ja jään sul truuiks surmani ; </l><l> mul kõige armsam oled sa , </l><l> mu kallis isamaa ! </l></lg>
<p> <s> Laul võeti rohkete kiitustega vasta , oli see ju üks mõnest ainsast eestilaulust saksa viiside seas . </s> <s> Edaspidi läksid korda ka Koidula salmidele seatud laulud , kahju ainult et tsensor oli ühe - Mu isamaa nad olid matnud - ära keelanud , kena oleks laulikul sellegi kõla kuulda olnud . </s> </p>
<p> <s> Tee mis tahad , nüüd hakkas vihma sibistama , esiti nagu prooviks , et näis mis saab , siis ikka tihkemalt , tões ja väes . </s> <s> Lauljate seas oli rahuta liikumist tunda , hirmu , et kus sa võõras kohas ligedate rõivastega lähed , nii et papa Jannsen võttis nõuks kõnetooli astuda ja pidulistele meele tuletada : pidurõõmu tuld ei tohi vihmatilkadest kustutada lasta . </s> <s> Toda enam , et sõna pidukõneks sai nüüd Jakob Hurt , noorusest hoolimata Tartus laialt tuntud kreutzwaldiaanlane ja Kalevipoja-sõber . </s> </p>
<p> <s> Kümme tuhat pidulist jäi nii vakka , et vihma sibinat võis selgelt kuulda . </s> </p>
<p> <s> Jakob Hurt ütles oma pika valmistatud kõne vihmas ära vettinud olevat ning lubas ütelda nüüd lühidalt seda ainult , mis ütlemata jätta ei sünni . </s> <s> Esiteks pani ta Eestimeestele südamele hoolitseda rahva ihu vajaduste kõrval rohkem vaimu vajaduste eest , mis kaugelt tähtsam : koolide , raamatukogude ja iseäraliste seltside sünnitamise eest . </s> <s> Teiseks - ja nüüd kõrgendas kõnepidaja häält , tõusis vast kikivarvastelegi , sellal kui kõnetooli servast tuge leidis : </s> </p>
<p> <s> “ Eestimees jäägu Eestimeheks igas ametis , igas seisuses , maal ja linnas . </s> <s> Eestivend , ole sina kirikuõpetaja või kooliõpetaja , kaupmees või käsitöötegija , tohter või mõni muu tark , köster , maamõõtja või vallavalitseja - jää ustavaks rahva liikmeks , jaga temaga mõru ja magusat , püüa jõudu mööda hääd teha tema edasi saamiseks , siis oled aus mees kõikide ees , ja oled sa teinud , mis õige perepoja kohus oli , siis ei saa ka järeltulev sugu sind unustama . ” </s> </p>
<p> <s> Kolmandamaks võttis Hurt kõnesse eesti oma suuremad koolid , et neidki hakkaks elusse sündima . </s> <s> Jakob Hurt hüüdis vihmavaikusesse lõpusõnad , ise võidukas , et kangesti kardetud kõne õnnega otsakorral : </s> </p>
<p> <s> “ Muretsegem siis , vabad Eestivennad , kõigest jõust suuremate ja paremate rahva koolide eest , suuremat hääd meie enesele ja järeltulejatele teha ei või . </s> <s> Muretsegem koolide eest . </s> <s> See on mu viimine sõna , Eestivennad ! ” </s> </p>
<p> <s> Vali käteplagin kohises Ressursi aias vihmast läbi ja puude kahinast üle , seletatud pilgul vaatasid üksteist lauljad püüne pääl ja publikum isekeskis - jah tõesti , see on Eestipidu , tasus tulla ja olla , siit on , mida põue põhjas kaasa viia noilegi , kes kodus ootamas ; too noore mehe kõne oli säärane , mida ise ka oleks maha pidanud , kui Jumal oleks kõneandega õnnistanud . </s> </p>
<p> <s> Johann Voldemar Jannsengi plaksutas pihupesad tuliseks , salaja rõõmus , et kõne ülearu käremeelne polnud . </s> <s> Jannsen kartis Vanemuise seltsi pärast , ikka pidi kui mööda mune käidama , et seltsi uksi kinni ei pandaks - muidu poleks rahvustöö tegemise paikagi enam . </s> <s> Tolle hirmu oli ta mullu juba läbi kannatanud , pärast Jakobsoni esimest isamaa kõnet , aga kõikide imestuseks midagi hullu ei juhtunudki . </s> <s> Ehk võiks nüüd julge olla : ajad on teised . </s> </p>
<p> <s> Ajad olid tõepoolest teised . </s> </p>
<p> <s> Proua Julie Jakobson istus akna all , paiste nutetud põsknägu vasta jahedat klaasi . </s> <s> Oh kui palju oli ta juba siin Kurgjal sedaviisi nutta jõudnud - nende paari aasta sees ! </s> </p>
<p> <s> Proua Julie pööras teise põse aknaklaasi jahutusse , et inimese palet ette saada , ennegu rahva silma alla läheb . </s> <s> Kuigi jah , nutunägu ju temalt oodatakse , mis muud . </s> <s> Klaasi külm pind tegi rahusaks , nagu oleks ema Thal ise külma lapiku noatera abil Kirbla köstrimajas väikse Julie kukkumismuhku tasumas . </s> </p>
<p> <s> Proua võpatas kuulama : sääl , sauna vihuruumis , mis esiotsa kirjutusetoaks sätitud , kuna elumajaga pole veel hakatust tehtud , sääl harjutas tema Robert tänast kõnet . </s> <s> Julie kuulis pesuruumi ehk edekambrisse selgesti : </s> </p>
<p> <s> “ Misperast kardame meie siis surma , mis muud ei ole kui värat parema elu sisse ? </s> <s> Misperast oleme siis kurvad , kui ka need lapsukesed ju aegsasti , ennegu nad surmaraskusest midagi võisid teada , parema elu sisse on läinud ? </s> <s> Nende lapsukeste surmatund on tõesti kerge olnud ! </s> <s> Kui tühine on meie kurvastus nende pärast ! ” </s> </p>
<p> <s> Julie naeratas kibedalt : loomukesed , poiss ja tüdruk olid küll kohe ilma tulekil hinge heitnud , kuid nad olid oma elu eest võitlust pidanud , vihast võitlust , üle jõu võitlust , täitsa abita siin läbipääsmata teedega maanukas , päälegi enne jõulusid . </s> <s> Ka nende esimene tütreke Olga , kolm nädalit vana , oli tookord rängalt võidelnud . </s> <s> Aga selles on Robertil küll õigus , et kurvastus nende pärast on tühine , vähemalt mis temasse puutub , võib-olla temasugune ei ole emaks loodud , kui ta nüüd oma kaotusest leina ei tunne , vaid lõpmata väsimust . </s> <s> Võib-olla on ta süüdigi . </s> </p>
<p> <s> Siia Vändra-tagusesse pärapõrgusse pole tema küll unistanud tulla , Carl Robert Jakobsoni mõrsjana oli ta lootnud , et peigmees viib teda Peeterburgi hiilgusse või vähemalt Tartusse , aga näed Robert armastab Kurgjat küll kaugelt rohkem kui oma naist - või keda tahes naist . </s> <s> Oh noor ja rumal oli ta olnud , nelja aasta pikkuseks veninud pruudipõlves polnud ta osanud miskiks panna rahva lõksutusi , et Jakobson on hoopis Koidulat tahtnud või et Lilli Suburgil oli põhjust kosimist loota . </s> <s> Noh Suburgid käivad tihtigi Kurgjal , see Lilli , alati rätt üle põse , vast mõne hirmsa armi või parandamata lööbe pärast , see on ikka nii teravmeelne , et Julie lüpsiku võtab ja ära talitama läheb . </s> <s> Aga Koidula , mine tea , midagi on juhtunud , Jakobson on visanud kooli lugemisraamatu teisest trükist suurema osa tema luuletisi välja - Reinvaldi ja Kuhlbarsi kasuks . </s> <s> Võib ju olla , et muutunud vahekordade pärast papa Jannseniga ; see poleks miski ime , Jakobson ei tee midagi ilma politikata , küllap tuleb tänane oma laste matuse kõnegi enamalt jaolt politiline . </s> </p>
<p> <s> Sääl paotas Jakobson vaheust . </s> </p>
<p> <s> “ Rahvas peaks nüid ju kogunend olema . </s> <s> Kuda su tervis seisab , kas saad kaasa tulla ? ” </s> </p>
<p> <s> “ Ma tulen perastpoole järgi . ” </s> </p>
<p> <s> “ Pane siis kõvaste rõivile . </s> <s> Väljas tormab , pole miski jõuluilm . ” </s> </p>
<p> <s> Seda nägi Julie aknast ise ka . </s> <s> Või kas Kurgjal on kunagi mõistlikku ilma nähtud , kui siin on olnud rahval asja koguneda ja kõnesid kuulda . </s> <s> Justkui oleks Jakobsonidel küdemas vihaving Taevaisa vasta , aga seda ei ole ju , Robertil on vaid kirikhärrade kohta ütlemist . </s> <s> Üks seisus on Robertile siiski veel vastikum : sõna mõisnik või saks ei võta ta suu sissegi , ütleb nende kohta prohvused või vanaema-koinijad , aga kui kuulajaid rohkem või lapsi hulgas , siis vanaema-tallajad . </s> <s> Robertil on köstriametist ja koolmeistripõlvest mäletada üht liiderlikku ja pahatahtlist mõisahärrat , kes teda ei jätnud mitmel viisil mõnitamata ; sellest see ülesaamata vaen , mis aastatega aina vängemaks laagerdab . </s> </p>
<p> <s> Julie läks köögiks kohendatud vöörusse , siit aknast võis muidu visata pilgu kaugele üle välja , ent täna ummistas vaadet valge vihur . </s> <s> Reisukasuka aluäär pühkimas üle hangeharjade , kirjudes labakutes käed kerest eemal sõudmas tasakaalu tiidakal rajakitsusel , suur , lai ja kõrge nagu tuuleveski , kadus Robert kiiresti silmist . </s> <s> Tema Robert siiski , ainumane . </s> </p>
<p> <s> Carl Robert Jakobson ei mahtunud karjanaiste teekünasse , kord üks , kord teine jalg eksis tuhkjasse hange , ja sellest tuli vaeva , sest Jakobsoni jalad olid jämeda kere kohta lühikesed . </s> <s> Teeline ei pannud tülinat siiski tähelegi , korrutades poolvaljusti lauseid , mis ta mõne minuti pärast peab kodakondsetele ütlema . </s> <s> Carl Robert oli teksti valmis kirjutanud , ent kirjutuselauale maha jätnud , nõnda oli ta ikke teinud , õpitud kavalusest , sest väitis end pääst kõnelevat , mistõttu ta ei saavat siis ka teksti tsenseerimiseks esitada . </s> <s> Siin sügavas metsas ei ole küll sillakohut ega politseid , ent pajakõrvu tuleb ikke peljata , keegi ärgu olgu kunagi näinud , et Jakobson paberipoognalt maha loeb , ehk sagedaste küll mõnd paberilipakat meelespidamisele toeks hoiab . </s> </p>
<p> <s> Kes siis täna kokku on aetud , mõtles Carl Robert , küllap Kurgja teenijasvägi ja mõned naabrimehed , rohkem ligirahvas , kuna oodatud jõuluvõerad - nagu Jürgensonid või Mihkel Veske või Köler ise koguni - pole tulnud seenimaani , ju vast koerailma tõttu . </s> <s> Julie mahasaamisest või koolusündinutest pole kaugemalt rahval halli aimu . </s> <s> Ainult kõige lähemad , need teavad ülearugi . </s> <s> Ep ole Carl Robertil kuulmata jäänud , et teenijasrahvas on alatihti isekeskis arutanud , mis peaks küll teha olema nii paljude raamatutega , nagu neid Kurgja härral riiulis , ja post toob iga päev veel lisa , justkui oldaks raha pääle vihane , endal kõik ehitamised poolele , küllap see Jaagopson üks otskohtlane peab olema . </s> <s> Sääraste arvajate pääle on patt filosoofjat pillata , aga eks iga kõne peeta ennekõike kõneleja enda pärast , ja abikaasa mõtlemisvõime tõstmiseks kah : ei olnud ju tema Juliest õiget mehe võitluskaaslast kasvanud , raiskas ennast kapsastesse ja lüpsipiigadesse . </s> </p>
<p> <s> Jakobson jäi jõe kaldale kahkvel seisma , tunnistas sügavat jäljerada umbusuga : kannab nüid jää ka temasugust ? </s> <s> Vast küll , kui nii paljud on üle saanud ja kaks kirstukestki kaasa tassitud . </s> <s> Olgu Jumal armuline . </s> </p>
<p> <s> Mullu ühel vihmasel päeval porikuu hakatuses oli tema Julie istunud akna all , vahtinud itta ja ohanud : ei tahaks oma Olgakest sinna kaugele surnuaiale jätta ; kui saaks lapsukese siiasamma puude alla maha viia . </s> <s> Ei saa , siin on ju märg kangeste , maa truubitamata alles , oli tema ütelnud , siis äkilise hingeliigutuse mõjul oma igavesed sinised prillid eest võtnud , nõnda et nad said teineteist üle tüki aja silmast silma tunnistada . </s> <s> Seejärel oli ta kõrvi Maara lasnud ette panna ja Vändra pastori , tolle Sokolovsky - väärnimega Lopski - jutule logistanud . </s> <s> Kurgja talu matusaia asutamisest ei tahetud kuuldagi ; Sokolovsky tõi igasuguseid põhjendusi esile , kuid oli siiski soostunud lapsukese kirstupanekut õnnistama - põhjata teest hoolimata . </s> <s> Matusetalituse oli Carl Robert ise pidanud , nagu ta Olgakese ise ka ristinud oli . </s> <s> Üle jõe oma talu maasse oli ta esiklapse viinud , jalgtee märkinud kena kuuskedest ridaspuudega . </s> <s> Sillakohtult oli tulnud matusaia asutamise luba tänavu näärikuus , konsistooriumilt Sokolovskyle käsk surnuaia õnnistamiseks lehekuus - ja juba läks pühapaika jälle tarvis . </s> <s> Aga näe , Sakala-seitungi asutamise luba ei tule ega tule tulemaski ! </s> </p>
<p> <s> Kaksikud viiakse nüüd õnnistatud mulda , kus õde Olga ees ootamas . </s> <s> Oh Olga , uue maailma naist oli Carl Robert tast lootnud , kui andis talle keisri vennatütre nime , selle Olga nime , kelle koduõpetajaks ta Peeterburgis olnud oli . </s> <s> Suurvürstinna Olga kingitus , pühenduspaelaga punane klaasmuna oli Jakobsonil tänini kirjutuslaual , Julie seda miskipärast ei ole seenini sallinud , ehkki klaaskuul toob surnud last meele sagedamini kui noorukest suurvüstinnat . </s> </p>
<p> <s> Oligi nii nagu Jakobson arvanud - mitte üht teretulnud jõuluvõerast , kes kogemata oleks kurvale sündmusele võinud sattuda , polnud nägevuses . </s> <s> Ainult omad - selg vasta tuisku käänatud , karbuse kõrvad lotakil , seisid tummad kühmas kogud ilma lootuseta nagu suured sarvelajad seisavad mihklikuu lõputa vihmas . </s> </p>
<p> <s> Silma hakkas ehitusmeister Kaarel Esko ja karjapoiss Joosep Esko , need muidugi , siis lüpsinaised ja juustumeistrid ; ohoo , Tissi Jaak kah , sellele on ta tuhat ruublit võlga , ega see ometi võla pärast tulnud , säärasel kurval puhul ? </s> <s> Kellele siis Jakobson võlga ei oleks , palgaraha vähemaste ; kõik teavad : sel päriskoha omanikul on kaugele ulatavad plaanid , millest seitungites lugeda , nagu viimati piimakambritega sarvelajalaudast ja piimatalituse näite-koolist sinna juure . </s> <s> See on alles algus , Eestivennad alles saavad näha , mis üks tõsine aadetega põllumees mõistab unistada ! </s> </p>
<p> <s> “ Kallist jõulurahu kõigile ! ” ütles Jakobson , andis tere käest kätte ja lohutas nutvaid naisi , justkui ise ta ei vajakski lohutust . </s> <s> Varsti nähti mustast paksust habemeparrast valge auru kujul välja tulevaid sõnu , mida tuisk säälsamas turjale võttis ja kuuldamatusse kandis . </s> </p>
<p> <s> Nõdra sammuga Julie hakkas saunatare juurest tulema . </s> <s> Virtinaks võetud noorem õde Antonie püüdis teda avitada , kord tiris eest suurräti nukast , kord tõukas tagant , kõrvastikku nad kuidagiviisi ei sündinud , ommetegi pidid kõrvastikku elama ja olema siin Kurgjal . </s> <s> Rahvas sosistasid , et Kurgja Tooni peab herra Jaagopsoni ees naisterahva kohuseid täitma : kahekesti ja ühel meelel nähti neid alatihti välja sõitmas , kuna aina titeootel Julie Kurgjale lehma alla nuttu tihkuma jäi . </s> </p>
<p> <s> Julie oli Jakobsonist kümme aastat noorem , Antonie oli õest omakorda kuus aastat noorem : värske perenaisemuredest rikkumata veri . </s> <s> Õestel oli isekeskis kokkupõrkeid ette tulnud , nüüd viimatigi oli Julie õele kähvanud : Sa oled siin ju küllalt kaua olnud , eks hakka kord ära minema ! </s> <s> Antonie oli vasta tsähvanud : Mina olen siin küllalt kaua olnud , eks ma või veel olla , Kurgja Tooniks mind kutsutakse ! </s> <s> Siis oli Julie ukse tagasikätt kinni virutanud ja ähvardanud jõkke karata , see oli lahti veel . </s> <s> Palju tunde oli ta ristikurõugu all kükkinud , varbad külmapinde täis ja kaksikute põtkimine südant vaevamas ; oli oodanud Roberti heitunud häält , lootnud mõistmise virvendust siniste prilliklaaside taga ; oli Roberti hüüdmist kuulnudki , aga heinatutsu rõugualuse eest ära lükates näinud , kuis Tooni kaenlaalusest piirukimbust uue piiru tõmbas ja põlema pani ning tuld näidates mehele ligemale tikkus kui tarvis . </s> <s> Otsijad olid teise suunda liikunud , tema ei annud endast teada , oli end rõugu alla magama nutnud . </s> <s> Mine tea , see oligi ehk kaksikutele liig olnud ? </s> </p>
<p> <s> Julie pidi hauakotusele üsna ligi olema jõudnud , ennegu Roberti hääl tema tuisu seest üles leidis . </s> </p>
<p> <s> “ Aga mis tähendab üks kange usk , kui südames ligimesearmastust ei ole ! </s> <s> Ei , jäägu sellepärast need pimedusepreestrid ka minu majast eemale , minu ja nende vaimu vahel on niisama suur vahe kui tule ja vee vahel ! ” </s> </p>
<p> <s> Kõneleja nägi nüüd rammetuma sammuga tulejat ja tegi sõnadele kiiret : </s> </p>
<p> <s> “ Ma ei soovi siin tõsisel tunnil mitte selle üle riielda , mis kiriku seadmiste järgi pruuk on , vaid ma tahan ennast selle lootusega trööstida , et ma kõige oma majaga nii jõuaks elada , et meie surmatund kord niisama kerge saaks olema nagu nendel lapsukestel . ” </s> </p>
<p> <s> Nüüd astus Jakobson naiseõest nägemata silmil mööda ja pani käsivarre ümber kaasa õlgade . </s> <s> Läbi kasuka oli tunda , kuis õbluke keha kannatas . </s> </p>
<p> <s> Julie värisevad näpud püüdsid krompunud savimulda peenemaks murendada , aga pidid leppima kolme kamaka kirstudele kukutamisega . </s> <s> Need kõmahtasid validalt . </s> </p>
<p> <s> Naised tulid , kaelustasid nuttes ; mehed andsid kätt ega mõistnud mis ütelda . </s> <s> Julie pööras minekile , ei jäänud ootama haua kinni ajamist . </s> </p>
<p> <s> Tares leidis Julie Jakobson eest külalise . </s> </p>
<p> <s> Ado Reinvald , reisukasuka hõlmad valla päästetud , tõusis akna alt järilt ja tormas kaisutama . </s> </p>
<p> <s> “ Õnnistatud jõulusid , kallis perenaine ! </s> <s> Tare pime ja tühi , kartsin juba , et olete kõik kuhugi lusti pääle sõitnud ! ” </s> </p>
<p> <s> “ Jakobson ootas teid hommikust saani , ” ütles Julie vaikselt . </s> </p>
<p> <s> “ Ja kus ta ise , see ilus paks poiss ? ” </s> </p>
<p> <s> Julie puhkes nutma , heitis suurräti varna , kooris kasuka maha ning keeras end kummali sängi pääle . </s> </p>
<p> <s> “ Aga ? </s> <s> Kas teie lapsuke ? ” kogeles heitunud külaline , märganud Julie vastset saledust . </s> </p>
<p> <s> “ Kaksikud sedakorda . </s> <s> Poiss ja tüdruk . </s> <s> Viisime just praegu maha . </s> <s> Jäivad veel auku kinni ajama . ” </s> </p>
<p> <s> Ado Reinvald sadas sängi ette põlvile , võttis sõbranaise eluta käe . </s> </p>
<p> <s> “ Oh ! </s> <s> See on vast küll kohatu võrdlemine , aga mulle tuleb meele karjasepõli Juuriku isakodus , isa oli mulle pleiatsi ostnud , paberit ei olnud , ma võtsin siis laia puulaastu , kirjutasin selle veerest veereni täis , luulesalme ka , mis vähegi päha tuli , siis võtsin noa ja kaapisin kõik ilusti valgeks ja kirjutasin jälle , küll oli kahju ilusaid asju maha kaapida , küll oli kahju ja lõpmata lein ! </s> <s> Ma mõistan täieste , kujutan ette , tunnen kaasa ! ” </s> </p>
<p> <s> “ Vanarahvas ütlevad : laps on enam kui laast , ” soigus Julie . </s> </p>
<p> <s> “ Ma väga vabandan , aga kuis oleks pidanud mina - lihtlabane meesterahvas , ainult üks talveke kooli saanud tümikas - teie õnnetust endale mõistetavaks kujutama ? </s> <s> Andestage armuliselt , suur proua ! ” </s> </p>
<p> <s> “ Eriti veel , kui te oma Illukal üleilmse vanapoiste seltsi olete asutanud , käite kõik mehed selle tunnuseks mustas mütsis ringi , sest et maailmas naist ei leidu , kel oleks lille ilu , linnu lahkus ja mehe mõistus , nii vist ? ” </s> </p>
<p> <s> “ Oi armas proua Jakobson , mis teil kõik meeles sel kurval tunnil ! </s> <s> Nõnda ma olen ütelnud ja kirjutanud ja elanud küll , aga too on ju minevik , ma olen nüid abielusse heitnud , pulmad Anna Lipu nimelisega maha pidanud . ” </s> </p>
<p> <s> Julie tõusis istuli . </s> <s> Pühkis silmad kuivaks . </s> </p>
<p> <s> “ Noo ? </s> <s> Sihuke uudis ! </s> <s> Millas see siis oli ? ” </s> </p>
<p> <s> “ Mullu jaanipäeval . ” </s> </p>
<p> <s> “ Mullu jaanipäeval ! </s> <s> Ja Jakobsonid ei teadnudki ! ” </s> </p>
<p> <s> “ Noh too oli Illuka kohalise tähtsusega uudis , ei tulnud Robertiga jutuks . ” </s> </p>
<p> <s> “ Muidugiteada , meestel on ju isamaa-asjad . ” </s> </p>
<p> <s> “ Jah , meil on jah isamaa-asjad , ” nõustus Reinvald , naisterahva pilget märkamata või tähelepanuta jättes . </s> </p>
<p> <s> Jalgade lumest trampimisega ja trobinal tulid matuselised sisse , nad olid üsna häälekad , nagu ikka ollakse pärast kurba sündmust hingepidet lootes . </s> <s> Julie jäi sängiveerele istuma nurganaise õiguses , kuna Antonie lauda korraldama hakkas . </s> </p>
<p> <s> Sööma-aeg kujunes vaikseks ; kui oli pisut külmarohtu ning jutu-alustust võetud , ei teatud esiotsa millest kõnelda - mis olekski ütelda kadunukeste eluteest , ometi on Kurgjal alati kõnesid peetud . </s> <s> Ado Reinvald närvitses ja ootas , kas Jakobson Aleksandre-kooli jutuks ei võtagi või . </s> <s> Võttis-võttis : ehk küll piduliku püsti tõusmisega mitte , vaid nagu muuseas , vasakule ja paremale jõulusülti pakkudes ütles Jakobson : </s> </p>
<p> <s> “ Ma olen ikke mõelnud , mis aitab meile näituseks meie Aleksandre-kool , keda meie võib-olla kümneaastase võitlemise järel lõpuks ehk kätte saame , kui tema sees koolitud mehed ühtegi avalikku ametit ei või saada , sest need kõik sakslaste käes on ja saksa keele sundmuse all seisavad ? </s> <s> Mis aitavad meie uued õpetuseraamatud , kui neid saksad luba ei anna koolides tarvitada ? </s> <s> Mis aitavad meie ausate meeste julged ja vaimustavad mõtted , kui neid võimalik ei ole trükkida , ja nisukest seitungit , mille redaktor neid trükkida ei pelgaks , asutada ei lubata ? </s> <s> Ommetegi ütlen ma teile : meie maad on küll sakslased ära võitnud , kuid meie rahvust mitte ! ” </s> </p>
<p> <s> Et Jakobson süldikaussi parajasti Reinvaldile pakkus ja nagu tema poole kõneles , siis Reinvald oligi varmas vastama : </s> </p>
<p> <s> “ Kooli luba ei ole veel mitte käes , aga me usume ja loodame ; me oleme ju tunniplaanegi kokku säädnud ; sellega on kirju lugu , sest tunniplaanid ja koolmeistrite valimine seisab ju ikke veel jesuiitide käes ja võib küll juhtuda , et meie rahvas oma vaeva ja kuluga ja rahakorjandusega enesele ja oma isamaa-haridusele paela poomiseks ostame . </s> <s> Papa Kreutzwald arvab üsna samamoodi , ainult vastapidisest küljest : ta on mulle ja vast mõnele teiselegi kirjutand , tal olevat ammugi see kindel äratundmine , et Aleksandre-koolist peab saama veski , kus veskilaelt eestlane kolusse puistatakse ja kivi alt kui loodud venelane välja tuleb . </s> <s> Hoopis todapidi . ” </s> </p>
<p> <s> “ Teie , Ado Reinvald , olete muidugist Lauluisa usin jünger , olge päälegi , aga kuulake mind ka - seda ma ütlen : nii kaua kui minu silm lahti , nii kaua mina prohvuste vasta sõdin ! </s> <s> Aga vene keelest pole küll miskit ohtu karta , seda ma ütlen . </s> <s> Eestlased on vene keisri armust vabaduse saanud , ihuliku priiuse ; vaimne priius olgu meie enda teha ! </s> <s> Mis aga Lauluisa nimetatud veskisse kui säärasesse puutub , noh see on teine asi , ma plaanin üht tõsist jahuveskit Kurgjale ehitada , ja kõige lähemal ajal , hoidke meeles , Eestivennad ! ” </s> </p>
<p> <s> “ Nooo ? ! ” imestati ümber laua häälekalt ; Julie pani seda viisakuse innukust imeks : eks olnud see veskijutt küllant vana ja kulunud jutt juba . </s> </p>
<p> <s> “ Võtke süldi kõrva ätikat kah , ” pakkus Antonie pudelikest ringi . </s> </p>
<p> <s> Jakobson hakkaski oma plaane üle seletama ; Julie ei kuulanud enam , otsata rammetus tuli pääle , haigud käisid , ta nookus tukkuda , kuni Antonie nägi ja vaesekese ära sängi talutas . </s> </p>
<p> <s> Julie oli vist tukastanud , sest kui ta meelt märkas , oli rahvas läinud , laud kraamitud , tagakambris tuli üles võetud , vaheuks lahti jäetud ja kaks meest nagu kaks vandeseltslast Sakala-asju arutamas . </s> </p>
<p> <s> Julie kergitas pääd ja vaatas : tema mees oli eluküllane ja ümar kui ubin , külaline pika plassi porknanäoga ; mõlemal oli must mulgi vammus seljas , aga Jakobsonile passis see paremini , Jakobson oli kerest mehekas , tol teisel istus rõivas kui ridva otsas . </s> <s> Jakobson oli oma kehakatte Vändra mehe Jaan Lõhmuse kuue järgi lasnud Viljandi rätsepal õmmelda , see oli hallist riidest saterkuub , punase paelaga ilustatud , vasksed nööbid ees ja puha , sinna juure käisid valged püksid ja säärega saapad ; eks Reinvald teinud jälle Jakobsoni järgi , nagu ta Jakobsoni järgi palju asju on teinud . </s> <s> Juliele tuli meele , kuis Lilli Suburg oli siinsamas tares alles hiljaaegu kilganud : Oi mis tore ülikond veel torema mehe selgas , justku muistne Eesti maavanem jälle ! </s> <s> Jakobson oli kangesti meelitatud olnud , nagu oleks temagi preili . </s> </p>
<p> <s> “ Ma olen Sakala kaastööle mõelnud , ” ütles Ado Reinvald ja kummardas ühe paberilehe kohale ; hõredad juuksed , lauk keskel , langesid silme ette nagu hobusel , ta pühkis need kõrvade taha , et lugeda näeks : </s> </p><lg type="free"><l> Mu musta kuube kanda </l><l> ma tahan auuga </l><l> ja kätt see pääle anda </l><l> sul , armas isamaa ! </l><l> Mu esiisad käisid </l><l> kõik musta kuue sees , </l><l> sest jäägu uued viisid : </l><l> ma olen eesti mees , </l><l> ja tahan julgest astu </l><l> siin musta kuue sees , </l><l> las tulla kadak vastu , - </l><l> ei kohku tema ees ! </l></lg>
<p> <s> “ See läheb aga küll , pagana pihta ! ” rõõmustas Jakobson . “ Nagu rusik silmaauku ! </s> <s> Jätke siia , armas Eestivend , ärge muiale trükki viige , kui ka kümme aastat peate ootama , Sakala tuleb , ütlen ma ! ” </s> </p>
<p> <s> “ Ma nägin enne siia tulekit Jott Teed , tema saatis kah oma . . . ” </s> </p>
<p> <s> “ Mida-mida ? </s> <s> Jood teed ? ” </s> </p>
<p> <s> “ Seda herra Jott Teed . </s> <s> Kui ta kuulis , et Jakobsoni kaema tulen , andis posu oma laule kaasa , et vast Sakala tahab tarvitada . ” </s> </p>
<p> <s> “ Oli tal see posu siis karmanis , igaks juhtumiseks , ükskõik kellele vastatulijale pihku pressimiseks ? ” </s> </p>
<p> <s> “ Ei aga ta oli mõelnud just Sakalale posti panna , nüid rõõmustas , et kindla pääle kohale jõuab . ” </s> </p>
<p> <s> “ Kas ta pole seenimaani mitte Jannseni kirjatsura olnud ? ” </s> </p>
<p> <s> “ On muidugi , Jakobson ise on kah Postimehe kirjatsura olnud , kas valimist on olnud meil kellegil ! ” </s> </p>
<p> <s> “ Nüid aga tuleb - Sakala tuleb , Eestivennad ! ” ütles Jakobson , viskas käed üle pea , ringutas magusasti ja hõiskas oma kõige ilusamat salmi sinna juure : </s> </p><lg type="free"><l> Sest Taara tammikutes </l><l> veel kuulen kanget häält ; </l><l> kõik ennemuistsed tuuled </l><l> ei ole kadund säält ! </l></lg>
<p> <s> Minu mees on suur inime , mõtles Julie . </s> <s> Palav pisar kukkus ta kõhnale käsivarrele . </s> </p>
<p> <s> Nüüd oli see ikkagi käes . </s> <s> Viinis tuli see kätte . </s> </p>
<p> <s> Nagu läbi udu mäletas Lydia Michelson , et ta vaevalt paari kuu eest - vist Freiburgist - oli õde Geninkale hõisanud : surmamõtteid ei olegi , ehk see küll veider oleks arvata , nagu saaks ma seekord nendeta läbi , aga mul on tunne , nagu oleks tulnud pööre mitte ainult minu hingeelus , ja nagu oleks perekonnaelu jälle Michelsonide vahel leida , tänu Jumalale ! </s> <s> Teineteist armastada ja siiski elada koos maailmaga ja maailmas teineteise jaoks ; kui vähesega võib nii suure omavahelise harmoonia puhul õnnelik olla ! </s> <s> Nii ta vist kirjutas . </s> <s> Justkui läbi udu mäletas ta erilist lähedust mehega , mis tuli võib-olla ainult sellest , et nad võisid kartuseta intiimid olla , kuna kardetav nagunii juhtunud oli . </s> </p>
<p> <s> Nüüd polnud sellest õnnetujust jälge järel . </s> <s> Kõik paistis tühi , kurb ja lootuseta , nagu polekski täna kolmekuningapäev , küllane muistsest mürrist ja viirukist , või nagu poleks unistuste linnas Viinis mõnd vaatamisväärsust , mis ei põlgaks tühja rahakotti . </s> <s> Ei tahtnud Lydia näha ega vaadata , kuulda ega kuulata , käia ega käimata jätta , olemas olla ega olemata olla . </s> <s> Ei enam mingeid kümnelehelisi reisukirju avalikelt platsidelt , mägedest ja muuseumidest ! </s> </p>
<p> <s> Siiski oli ta pidanud Hansukese magamisaseme valmistama , Hansukese vada kuulama , Hansukesele tudijuttu rääkima , siiski oli ta pidanud kardinad ette tõmbama , ise endale suhkruvett segama , öölambi süütama . </s> <s> Hansukesel ei ole bonne't , Lydial ei ole Marie't - ja seda sellises olukorras ! </s> <s> Kaks säherdust isikut , kelle nad palkasid , pidid kohe jälle valla laskma ; mida rohkem lääne poole , seda vähem kõlblikud on teenijad , ja laps on õrnas vanuses , mil halbu mõjusid peab vältima . </s> <s> Kui neil Hanssu kaasas poleks , oleks neil kahtlemata hõlpsam , aga just selle pärast , et ta neil on , kannatavad nad kõige puudumist kergemini . </s> <s> Poleks Hedda Tartusse maha jäänud , oleks veel raskem , - Issand , siis nad ju kakleks omavahel , kakleks ja kallistaks ! </s> <s> Ja too , kes tulemas , tuleb vääramata . </s> <s> Vahel oli ta mõtelnud , et lapsed on karistus , ehkki süütegu puudub . </s> <s> Aga säälsamas jälle - mis võiks olla ilmas ilusamat kui oma lapse naeratus ! </s> <s> Vastaoksuslik on elu , vastaoksuslik inimene oma tahtmiste ja mõtetega . </s> </p>
<p> <s> Ei , mis ta siin naasama istub , Eduardi tulekuni on mõni tund kindlasti , ta peab ommetegi hakkama otsi kokku tõmbama , kuni talle armuaega antud on . </s> </p>
<p> <s> Oh Eduard , Edushing , sina viisakuseta elukutse esindaja , missugust kõrgest soost emandat sa praegu läbi katsud , uurid nii intiimilt , kui tema abikaaski pole näha saanud ! </s> <s> Paljudest asjadest on Lydia siin võõrsil taipu leidnud , ka Kreutzwaldi proua vihapurskest sääl Võrus ; kas pole nad abikaasadena üsna ühe pulga pääl - Kreutzwald naistearst ja Michelson naistearst . </s> </p>
<p> <s> Lydia võttis oma kirjatööde laekast kolm puhast paberilehte . </s> <s> Kolme ossa on ta mõelnud Viinis kannatamised jagada , kuna ühes tükis see lugejale ränk saaks ; lugejale , mitte kannatajale . </s> </p>
<p> <s> Viinis , Kolmekuninga-päeval 1878 , kirjutas ta . </s> </p>
<p> <s> Minu armas südame-õekene ! kirjutas ta . </s> <s> Sellega oleks ju kõik öeldud olnud . </s> <s> Aga tuli jätkata . </s> </p>
<p> <s> Kuidas teil siis käsi käib sääl kodus , armsad ? </s> <s> Kuidas Heddakene ? </s> <s> Armas õde , ise ka lasteema , ära lase teda liig vara kõndima , sellest võivad tütarlapsel tekkida tundmata hädad . </s> <s> Meie elu on hirmu ja murede kui ka rõõmu ja ärevuse kirju kangas - ja mulle on saatusest määratud täisvalatud mõõt neid muljeid kui ka võimet neid vasta võtta . </s> <s> Olukorrast tingituna on minu ihu ja hinge valud suured , ja võib-olla ei jätku mul jõudu edasi kestmiseks ! </s> <s> Mis iganes juhtuks : võta mu lapsed oma südame ligi ! </s> <s> Oh peaks mitte võõrad kõrvad mu lahkumissõnu kuulma ! </s> <s> Võiks minu kallis kallis Edushing rohkem minu juures viibida , aga ta kulutab saapataldu juba kolmandat päeva sündsat korterit otsides , kuid ilma suurema tagajärjeta - me peame jälle kolima ! </s> </p>
<p> <s> Taevakene , kui ma selle pääle mõtlen , kuidas teie mind eelmine kord kaitsite ja hoitsite kui toorest muna ja kuidas ma pean siin treppidest vantsima üles ja alla ! </s> <s> Ainult Edushing-Eduard on vaimustatud - professorite ülirohkuse pärast , kelle seast valimine on raske , sest et nende kliinikumitunnid ühte langevad . </s> </p>
<p> <s> Aga armsale emakesele ütle - </s> </p>
<p> <s> siinkohal jäi Lydia mõttesse . </s> <s> Süda tõmbus kaastundmuses kokku : oh ta mõistis ema tervise varisemist Lydia ilmatoomise järel , nii et ema õieti seenimaani pole vapustusest toibunud ; ehkki Lydiale on lisandunud viis õde-venda , on emake Emilie igal võimalusel sängi ligi hoidnud , säält tõusnud häda sunnil , kui külaliste tulekuks pidi teenijaid taga utsitatama . </s> <s> Keevalise temperamendiga ema on kannatanud väärilise seltskonna puudumist - matsisoost mehele minek oli sakslaste uksed talle lootuseta sulgenud . </s> <s> Oh Lydia teadis küll toda põlastuse mõru maitset , eks saastanud see mekk tema keelepära Kroonlinnas - või õieti küll Soome-reisul juba , kus mõningad daamed teda välisest austusest hoolimata vähe imelikuks olid pidanud ; ja siin Viini linnas ei tohtinud nad oma päritolust ja Venemaast iitsatadagi , siin pidi mängima täisverd sakslasi , ehk küll kõnepruuk mõningat kahtlust oli äratanud liig hää kirjakeelsuse tõttu . </s> </p>
<p> <s> Ja Lydia kirjutas : </s> </p>
<p> <s> - et kaamelid sulle tüli teevad , emakene , seda usun ma küll ! </s> <s> Meie teenijate jant on kole : üks tuleb , teine läheb ja lahkujate asemele astuvad veel halvemad . </s> <s> Mina ei kutsu neid küll kaameliteks , Kroonlinnas on nad dunashkad , aga ühe poolest on nad sarnased : nõuded tõusevad lõpmatuseni , nad ei taha muud kui päev läbi kohvi juua ja käsi rüpes hoida ja kui ma ise ei taha köögitüdruku osa etendada , siis kõik mu ümber hooletuse ja mustuse sisse upub ! </s> </p>
<p> <s> Mõte katkes . </s> <s> Lydia võttis teise poogna . </s> <s> Eugeni nägu kerkis vaimusilma ette , peeglist tuttav Lydia enda nägu , jah , lemmikvenda võib usaldada ses kõige raskemas . </s> <s> Ta kirjutas : </s> </p>
<p> <s> Südame Eugen ! </s> </p>
<p> <s> Ma palun sind need diskreetse iseloomuga read täiesti oma teada jätta . </s> <s> Paari nädali eest seisab mul saatuslik haigevoodi ees , ja kogu meie varandus on 50 kuldnat ! </s> <s> Selles on süüdi kursivahe kaotus Türgi sõja tõttu . </s> <s> Aga - nädalid ja kuud lähenevad , kus ma toast välja ei saa - ja ma ei ole täitsa kindel , et minusugust ülearust isikut mitte vikatimees omale ei taha , missuguse õnneliku juhtumise tõttu igasugused raskused kahtlemata kõrvale jääks ! </s> <s> Ah kui ma seda tohiks arvestada - aga ei kõlba seda loota ! </s> </p>
<p> <s> Noh , lühidalt ja pikalt on asi see , et kas võid üheks aastaks kellegilt 200 rubla või rohkem laenata , muidugi protsendiga , mille ma , kui taevas mulle elu jätab , täpipäält tasun . </s> <s> Vanakesed on juba nii palju meie heaks teinud , et ma sind tingimata palun asja nende eest salajas pidada : võlgnen seda Eduardile , keda juba minu sinnapoole sihitud lause ärritas ! </s> <s> Eduard tuli ometi töötamise pärast siia , ja nüüd mind ja peret kui rasket tompu kaasas peab kandma , ja suures , võhivõõras linnas meie ülalpidamiseks vahendeid ei leia . </s> <s> Nii suurt summat pole ehk vajagi , võib-olla tulete lastele varssi järele , ja nad asetavad mu siin vaiksesse külma voodisse ja kevade laotab kauni halja vaiba pääle . </s> <s> Oh kui meeleldi , kui meeleldi paneks ma käed südame kohal risti , kui tohiks ! </s> </p>
<p> <s> Lydia tõusis meeleliigutusest , kohendas tegevust otsides Hansukese vaipa - käsikaudu , sest silmad kerkisid ääretasa vett täis . </s> <s> Siis andis ta kiusatusele järgi ; ehkki Edushing oli karmilt keelanud närve piitsutada , purskas ta nutma , nuttis südame kivitombu kergeks kui lumerätsaka , ja - pisarate mõrkjas lõhn veel ninas - asus jälle oma kirjatöö kallale . </s> <s> Lydia võis ööd kui päevad kirjutada , aina kirjutada , ent luuletused need polnud ammu enam , see oli vaikne saksakeelne südame puistamine kaugetele kodustele ; posti aeglus kindlustas seejuures , et mure Lydia kurbuse pärast tabas koduseid , kui tuhinpea Lydia juba ammu õnnelik oli , või sattus vastakirja rõõm Lydia rõõmu üle juba kirjutaja sügava masenduse aega . </s> </p>
<p> <s> Ime küll , venna kirjale polnud nagu midagi lisada , ehkki Lydia oli plaaninud veel pikalt-pikalt jutustada . </s> </p>
<p> <s> Kallis vennake , mind rõhub tunne , et ma ikka ja ikka palujana koduste ette pean astuma , sügavalt maha . </s> <s> Mu Jumal , kes oleks võinud mu uhkusele seda viie aasta eest ennustada ! </s> <s> Niisugune naine ei tea iial , mäherdust sitkust ta suudab üles näidata , ehk olgu siis , kui ta seda iseeneses läbi elab . </s> </p>
<p> <s> Kirja pandut üle lugemata - see tunduks kindlasti kõlbmata - viskas ta mõlemale allkirja : </s> </p>
<p> <s> Jääge terveks ! </s> </p>
<p> <s> Ikka teie Lydusha </s> </p>
<p> <s> ja hakkas kuvääre otsima . </s> </p>
<p> <s> Lydiale puutus näppu üks kirju kuväär , üleni aadresside maha kriipsutusi täis , nagu oleks Hansuke seda kriipseldanud . </s> <s> Lydia jäi silmitsema - Freiburg , Hotell Zum Herzog Berthold ; München , Bamberger Hof ; Wien , Zum Weissen Wolf ; Wien , Schwarzspanierstrasse 20. </s> <s> Kiri oli oma sõnumiga käinud Lydia kannul nagu truu koerake . </s> <s> Ah jaa , see oli ju see Jott Tee jõulutervitus , nii armas oma eesti keelega , mida siin Viinis isegi teenijalt ei kuule . </s> <s> Jott Tee tervitab kõigi aegade kõige suuremat luuletari , kõige suuremat värsiseppa meestegi hulgas ! </s> <s> Kui see oleks nii , kui see ainult oleks ! </s> <s> Ja Tee palub - kui kirjaneitsil oleks mahti ja huvi kaardikest saata - mõnd südant sulatavat salmi lisada , see oleks kõige õnnelikum päev Jott Tee elus . </s> <s> Vaene Jott Tee , see oleks ka vaese Lydia elus kõige õnnelikum päev , kui ta mõne salmiga maha saaks , mis oleks enamat kui Hansukese tudilaul - nüüd veel . </s> </p>
<p> <s> Ma laulan , kui ma nutan , ainult keegi ei pea neid pisaraid sääl loomulikkudeks , mõtles Lydia . </s> <s> Miks ma siis ei laula , kui ma ommetegi nii rohkeste nutan ? </s> </p>
<p> <s> Lydia võttis kolmanda poogna ette , hakkas tuletama , mis nädalaid meeles mõlkunud . </s> <s> Sinu külge - tohiks selle pääliskiri olla . </s> </p><lg type="free"><l> Südame ma kinni köitnud </l><l> sinu külge , isamaa ! </l><l> Sinu surmal tahan surra , </l><l> sinu elul elada ! </l></lg>
<p> <s> Lydia hakkas jälle nutma , kuigi ennist oli arvanud , et pisarad otsas . </s> <s> Sinu surmal tahan surra , see mõte liigutas teda väga . </s> <s> Halvad uudised tulevad isamaalt , Eestivennad on tülli pööranud , Jakobson papa Jannseniga , Hurt Jakobsoni ja Jannseniga , Lauluisa Jannseni ja Jakobsoniga , igamehel veel omad jüngrid kaasa kilkamas - vend ei tunne venda , ehkki räägivad ühtviisi isamaa kasust . </s> <s> Nimed pole midagi , asi on kõik ! </s> </p>
<p> <s> Ich bin die aufgehende Morgenröte meiner Nation , mõtles Lydia . </s> <s> Saab siis olla tõusvat koidupuna - Koidulat - isamaa loojakul ? </s> <s> Eine abgehende Abendröte , see ei taha , ei tohi ta olla ! </s> <s> Kas tuleb kord uus tõus , uus isamaakoit ? </s> <s> Kas mäletatakse siis veel Koidulaulikut ? </s> </p>
<p> <s> Magusa silmatäie nutnud , kirjutas Koidula : </s> </p><lg type="free"><l> Kus ma käinud , mida näinud , </l><l> mida õppind kuskil pool , </l><l> s u l l e kõike kasvatanud </l><l> kasuks seda hinge hool ! </l><l> Südame ma kinni köitnud </l><l> sinu külge , emakeel ! </l><l> Ikka sinu hõbehelin </l><l> heliseb mu kõrva eel ! </l></lg>
<p> <s> Lydia jäi mõttesse . </s> <s> Tema ema keel oli saksa keel olnud põlvest põlve , tema laste ema keel , jah - niisamati , Kroonlinnas paratamata venet sinna juure . </s> <s> Parem lugu polnud kellegil , ei Lauluisal , ei Hurdal , koguni Jakobsonil mitte , Jakobson kirjutas oma pruudilegi saksa keeli - sellest kuidas Lydia talle laevasõidul külge löönud , aga tema vankumata truuiks jäänud , sest polla enam saadaval . </s> <s> Suburgi preilid olid seda kirja näinud ja pähe õppinud , kah ikka saksa keeli . </s> </p>
<p> <s> Ei ! hüüatas Lydia , vähemalt Hansukese annan oma isamaale tagasi , teen temast Eestimehe ! </s> </p>
<p> <s> Koidula uhke pää kummardas jälle luuletöö kohale . </s> <s> Käsi kirjutas rutakalt : </s> </p><lg type="free"><l> Kümme keelemurret kärsi </l><l> väsind kõrvus hanguvad : </l><l> s i n u rikka regevärsi </l><l> ette põrmu langevad ! </l><l> Südame ma kinni köitnud </l><l> sinu külge , isavaim ! </l><l> Võeral pinnal närtsib sinu </l><l> varjul sirgund kodutaim ! </l><l> Ristikese jauks jaga </l><l> paika põuel' uhkele : </l><l> s i n u mulda luba panna </l><l> väsind jalad puhkele ! </l></lg>
<p> <s> Laul oli valmis . </s> <s> Koidula oli õnnelik . </s> </p>
<p> <s> Jott Tee ootas Kivisilla otsa man oma nooreea sõbra vellekest Martin Georg Emili . </s> <s> Toda tunti laialt kui Martin Körberit , kirjameest ja hingekarjast ; ema oli Martinit Emiliks kutsunud , kolmas nimi Georg oli jäänud puutumata tagavaraks , nagu oli jäänud puutumata tagavaraks hulk nooremehe vaimuandeid . </s> </p>
<p> <s> Sõbra velle oodates tuli meele Võnnu ja kõik mis sääl leida oli . </s> <s> Jott mäletas kirikla saali helekollaseid musta-valgetäpilisi seinu ; must kahhelahi oli sääl olnud ja vana seinakell , mille tiksumine Martinile välja kannatamata meeleparanduse jutlusena olla tundunud , kui ta sääl lämmi ahju kõrval oli pidanud seisma ja patte kahjatsema - võib ka olla , et kaheksa vanema ja ühe noorema velle ja sõsara patte , kui kära nii võimatuks oli tõusnud , et pastor Körber kirjutusetoa ukseprigu vahelt kõige ligema lapse sõrmekonksuga manu tõmbas ja nurka saatis . </s> <s> Vast sääl saigi Martinist luuletaja , ei olnud tal sääl muuga asjatada kui paljalt mõtetega . </s> </p>
<p> <s> Häil päevil - ja noid oli rohkem - oli papa Eduard Philipp Körber näidanud poiskestele , Jott sääl hulgas , mustast tahvle-lauast ja alabasteri-kivist nikerdatud Jeruusalemma mudelit , kus kõik oli täpsalt nii kuis oli olnud : Salomoni tempel Moria mäel , Herodese kuningakojad , linna müürid ja vallid , Kidroni jõgi ja sillad pääl , Kolgata mägi kolme ristikesega ; ja nad tohtisid toda tasakesti katsuda , sest too oli papa enda näputöö ega läinud katski , kui just maha ei lase sadada ; või kui ka oleks katski läinud , oleks papa võinud vastse nikerdada , ehk küll tolle kokku säädmine kuus aastakest oli küsinud . </s> <s> Siis näitas papa veel kõiksugu konnakarpe , ilukive ja muidu kivitükke , mis ta ilma päält korjanud , ja Rootsi kuninga ratsasaabast ja üht papitükikest enda maalitud tuletorniga , säält said poiskesed esimest korda näha merd , mis hakkas neile unenägudesse mässama ; Martin oli nende hulgas esimene , kes tõelikult merd ja Saaremaad näha saanud . </s> </p>
<p> <s> Nüüd oli trükist välja pääsnud Martin Körberi luuleraamat Sarema Kuldnok , osalt ikke veel vanas kirjaviisis , aga muidu kena paks lugemine ; Jott oli tolle postiga saanud Martinilt endalt ja õige põhjaliselt läbi tudeerinud . </s> <s> Kõik Anseküla rahva luuleldused olid sääl kirjas , ja teada luuletajatelt kenamaid laule , aga pääosa oli Martini enda tehtud , mõni sada tükki . </s> <s> Toda pani Jott kõige enam imeks , kuimoodu Martin kalameestele luulehimu tegi , aga võimata see tema käes polnud - kui Martin oli kolmkümmend viis aastat tagasi Ansekülla asunud , häbenenud lapsed laulmist justkui mõnd kõrtsitegu , noid väiksekesi oli pidanud pühapäeval kirikus koori pääle sülega üles upitama nagu heinu lauda pääle , aga näe ! paari aastakümne pärast võidi kihelkonna koolide laulupäev korda saata . </s> </p>
<p> <s> Kuldnoka-raamatust jäi Jotile iseäraliselt meele üks Körberi laul , mille nimi Kirgukellad , too oli vist Saaremaa kuldnokal küll Võnnu mäletamistest ligi võetud - </s> </p><lg type="free"><l> Kõrges tornis , kirgukellad , Kallid kellad , hingate , </l><l> On meil rõõmu , on meil valu , Siis te healt sealt annate . </l><l> Vasest , tinast tehtud teie , Siiski süda teie sees . </l><l> Rõõmu heale , halle heale Teete , kuidas lugu ees . </l><l> “ Tulge tenna , tulge tenna ! ” Pühapäeval teie heal : </l><l> “ Tulge tenna , taevavärav Tehakse teil lahti teal ! ” </l><l> “ Minge koju - minge koju ! ” - Pärast kirgu teie heal . </l><l> “ Taeva mannat saite süa , Kiitku nüüd ka meel ja keel ! ” </l><l> “ Valmistage - valmistage , Homme pühapäev teil kä . ” </l><l> Nõnda kellad kuulutavad , Kui meil laupä õhtu kä . </l><l> “ Ärge nutke - ärge nutke , Taeva vaatke ülesse ! ” </l><l> Nõnda hallest helisete , Kui me surnud matame . </l><l> Tuleb tund ka minul minna , Siit mailmast lahkuda , </l><l> Halledaste helisete , Ei teid enam kuule ma . </l><l> Kõrges tornis , kirgukellad , Saate ikka helüma , </l><l> Kui ka meie kõik siit läinud Wiimse voodi hingama . </l></lg>
<p> <s> Siin oli Võnnu sõnapruuki tükati ära tunda , enam veel muid pruuke . </s> <s> Kreutzwald oli Martin Körberist kirjutanud , et Körber ei jaksa ühtainukest eesti sõna õigetpidi käänata ; Martin oli toopääle kangeste pahanenud ja ütelnud : “ Oh sina mahategeja meheke ! </s> <s> Oma katekismuse kirotuse man istse ma säidse aastakest , üteainumase lausekese man nädalit ! </s> <s> Tekko Lauloesä esi niisamati , kaegu kuis om , siss minku tõisi karvustama ! ” Eks Körberid püsisid oma lapsepõlvele vähem truud kui Kreutzwald , kes jäi eluaeg Võrus elades ikka Viru laulikuks ; talle võis kokku korjatud keel pentsik ja väär paista - iseäranis sakslase sulest . </s> <s> Aga mis tost ! </s> <s> Kes saaks julge olla , mis kaob , mis jääb ! </s> </p>
<p> <s> Jott Tee vahtis hüvale , vahtis kurale , kas tuleb mõni kõndimisest ähkiv isand , sinine pärlinöörist uurikett kogu laiuses ümber kehatünni , ja kukub juba kaugelt jutustama . </s> <s> Aga ei vast , too mäletamine oli iidamast-aadamast , nüüd elas Körber ju nagu vanake Vaestekoja tänavas Kuressaares , omas majas küll , kuid ennemalt oli sääl linna kehvemate laste varjupaika peetud , eks too ütelnud midagi . </s> <s> Jutud käisid : Körberi talipalitu olla õige räbalane , tollega olla ta , lumekalossid jalas , trüginud pitspallisaalis ederitta , kuulanud lauljatari , paks kindapussak kõrvalehte kuulmise peri käänamas , nihelenud nagu kirpes peni , mõmisenud : “ Ist ja nichts wert , ” löönud käega ja kobinud uksest välja . </s> <s> Mine tea , Körberid on Körberid , ja eks Tartu Karl Eduard ole sama masti . </s> </p>
<p> <s> “ Jott Tee , vanapoiss , mes sa kostad ? ! ” </s> </p>
<p> <s> “ Jumalime , Martin , väikeveli ! ” </s> </p>
<p> <s> Nad patsutasid teineteist , naersid hämmeldunult , peitsid pettumist . </s> <s> Üks oli kõhnem ja kõllasem kui arvata võis , teine - noh mine tea , mis tollega oli . </s> </p>
<p> <s> “ Tulin Tartu õkva sinu perast , sinuga trehvama , ” ütles Jott . </s> </p>
<p> <s> “ Mina kah , ja tohtre manu kah , noh tohtre manu kõige päält , sääl saare pääl ole ma jo viimatse kui tohtre läbi käinu , ei targemat ! </s> <s> Nüid kus oleks aega voli perast magada , nüid siis ei ole und ! ” </s> </p>
<p> <s> “ Siis muudku kirjuta ! ” </s> </p>
<p> <s> “ Vai veel , ma olen ümarik tuhat laulu kirjutand , enamiste enne viisid , siis sõnad manu teind , raamatit on mõni kolmkümmend , paar saksakeelset veel kah . </s> <s> Palju sa tahad . ” </s> </p>
<p> <s> “ Su vanemal vellel olla rohkemb . ” </s> </p>
<p> <s> “ Mis tostki kasu . </s> <s> Saksa keeli seisab tal kaksteistku käsikirja raamatuks panemata . ” </s> </p>
<p> <s> “ Aga teised on raamatuks saand ju küll ? ” </s> </p>
<p> <s> “ Nelikümmend ja kolm tükki . ” </s> </p>
<p> <s> Jott tegi ruttu teist juttu , et Martin ei jõuaks tema raamatu kohta pärida : too ei idanend ega mädanend . </s> </p>
<p> <s> “ Kus su veli elab kah , vast lähme toda kaema ? ” </s> </p>
<p> <s> “ Lähme no . ” </s> </p>
<p> <s> Veli Karl elas endist viisi Tallinna uulitsas Kristjani majas , Moieri vaestemaja mant õkva üle tee . </s> <s> Paraaegu peesitas ta hoovis , paljad jalatallad vana kasti pääl vasta härmakuu tulikülma päikest säetud , sarvik puupakk ja kirves kõrval jõude vedelemas . </s> </p>
<p> <s> “ Kae , kost abiväge tuleb , avitab toda kandu lahki ajada ! ” </s> </p>
<p> <s> Karl Eduardi palju kannatanud palitule oli ohelik vööks köidetud ; tollesama mundriga , ikka paljajalu , olla teda ka Tartu uulitsatel nähtud - mees oli teadupärast todavõrd rikas , et võis endale väikesi mugavusi lubada , öelgu teised - või omad lapsedki - mis tahes . </s> <s> Tema ju armupalga pääl ja ametist valla , iseenda isand . </s> </p>
<p> <s> “ Tohter käskse väheke keha liigutada , ” ütles veli Karl Eduard . </s> </p>
<p> <s> “ Tohtred on kõik napakad , ” ütles veli Martin . “ Too Kuressaare oma kah : te peate kehalist tööd tegema , te peate kehalist tööd tegema , te kaalute liiaste , noh eks ma rukkitanguputru ja hobeseliha armastand vohmida tõeste ; raguge vai puid , ütles tohter , eks ma siis ragund ka , raksti endale jala sisse ; nüid hüva nõu kallis , võtsin tünni , seisin tolles ja ragusin nõnda et ragises . </s> <s> Sa vast peaks kah tünni kaitseks võtma , velleke , sul näh varbad paljad , mul olid säärega saapad , aga ikkegi . ” </s> </p>
<p> <s> “ Kas sa , velleke , laule kah tünni sees kirotad ? ” </s> </p>
<p> <s> “ Ei , velleke , kas sa ei mäleta : tünni sees pole ma ilmaski laule teind , ma olen tünni sees ligunend küll ja seitungit lugend suisel ajal , kui ma veel noorem olin , aga laulu tegemiseks oli mul Ansekülas kõrgel kõivu harude vahel pink ja lauake , sa oled ise kah sääl sehkendamas käind , kui alles Vändra mees olid . </s> <s> Nüid olen ma Kuressaare mees , nagu sa peaks mäletama , nüid kirotan ma all maa pääl - rannas , kus lained kohisevad ehk randa minnes ehk rannast tulles ehk ei kirota üleültse . ” </s> </p>
<p> <s> “ Ja kus sõbramees Jott kirotab ? ” </s> </p>
<p> <s> “ Kui koolitunnis lapsed rehkendust teevad ehk kui ma kooli aeda üles kaevan ehk tünnidesse koolilastele silmamõsu vett kannan , ükskõik kus , aga see kirjutamine ei ole miski kirja panemine , see on välja mõtlemine , nagu ka teie rannas ei kirjuta , vaid istute ja võtate mõttit kokku ! ” </s> </p>
<p> <s> “ Jõuad kodu , kõik pääst lennand ! ” naeris Karl Eduard , ajas kere püsti ja kutsus külalised kortenisse . </s> </p>
<p> <s> Karl Eduardi kambrid olid tuttavaid majaasju täis , muist perit Võnnust , muist Vändrast , lõhngi säältsamast , ning hää soe möödaniku vaim lämmitas nende jutuajamist õige mitu tunnikest . </s> </p>
<p> <s> Jott Tee ootas koolikatsujaid . </s> </p>
<p> <s> Uued ajad olid õhus , kuulujutud käisid ringi , koolikatsujad kõneldi olema tähtsamad ja kaugemalt kui mullu ja muiste pruugiks . </s> <s> Oma kirikherra , vana väsind meheke , oli seenimaani kõiki lugejaid ja lauljaid julgustanud ja õnnistanud , neile ubinaid , soolaga kupatud herneid ja lauluraamatuid kaasa toonud , ja koolmeistrel vaata et kaela katski kiitnud - aga mis nüüd tuleb ? </s> <s> Egas midagi hääd , Jott Tee oli venemaa taevas põhjamada verevat rootsiverd vehklemas näinud , kui öösel maja nuka taga vett viskamas käis , ja hommikul oli talle armetu suur peninagel kaela pääle üles ajanud , verev ja valus kui kurivaim , ei anna pääd käända - justkui olekski oma vana kirikherrakene tema kaela katski kiitnud . </s> </p>
<p> <s> Koolituba oli ju mineval nädalil puhtaks kraamitud : tulist vett oli pangede kaupa maha kallatud ja suuremad latskesed olid luuakontsudega kratsinud porise vee keskpõrmandult nurka hiireaukudesse ; poiskesed olid metsast lume alt reburaikaid ja palukavarsi otsinud , neist punuti kenad krantsid seina pääle , kadajaoksi suitsutati hää luhvti tarvis ; nüüd laotati pingid-lauad jälle laiale ja jäädi ootama . </s> </p>
<p> <s> “ Olge julged kostust andma , mis tost , kui võlssi kostate , nood isandamehed katsuvad koolmeistret , mitte latsekesi , ” manitses Jott Tee juba teab mitmendat korda . “ Ei teile sünni miskit häda . ” </s> </p>
<p> <s> Sääl oligi - aisakellade kõlinal sõideti koolimaja ette . </s> </p>
<p> <s> “ Olge teie seni , ” ütles Jott Tee , ennegu läks palja pääga ja pikk-kuue väel trepile vasta . </s> </p>
<p> <s> Vöörusest kostis rohket teretamist , jalgade kobinat , tähtsat köhatamist . </s> <s> Siis olid nad saja silmapaari ees - kuldprillidega elava loomuga vanakene , pikk tõsise rüütli moega nooreherra , imelikult naeratav koolmeister ja lõpuks pisike paks elurõõmust väsinud saks . </s> </p>
<p> <s> Suured päälisriided aeti maha , talised reisukasukad visati virna koolilaua pääle , mille tagant valgetverd poisike ettepoole istuma saadeti . </s> </p>
<p> <s> “ Tere-tere , armas koolmeister , tere-tere , armad koolilapsed , mina olen kohaline praost , teine herra on kreiskooli komisjoni president ja kolmas komisjoni liige , ” ütles kuldprill . </s> <s> Lapsed ei mõistnud tollest suuremat arvata , nad ootasid , mis saab . </s> </p>
<p> <s> Esimene lapsuke võeti ette ; Jotil oli hää meel : too oli nutikas poiss . </s> </p>
<p> <s> “ Mis su nimi on , pisike ? </s> ' <s> küsis kuldprill . </s> </p>
<p> <s> “ Minu nimi on Mihkel . ” </s> </p>
<p> <s> “ Ei , sa ütle lihtsalt : Mihkel , ” õpetas küsija . </s> </p>
<p> <s> Mihkel vaatas koolmeistrile otsa : ta ei saanud aru . </s> <s> Koolmeister ka ei saanud aru . </s> </p>
<p> <s> “ Sinu nimi on Mihkel , aga kas sa ka tead , mis oli esimese inimese nimi ? ” </s> </p>
<p> <s> “ Esimese inimese nimi oli Aadam , ” tuli kostus kärmesti . </s> </p>
<p> <s> “ Ei , mitte nii pitkalt , sa ütle lühidalt : Aadam , ” ei oldud jällegi rahul . “ Proovi nüüd kosta , kus elasid esimesed inimesed ? ” </s> </p>
<p> <s> “ Esimesed inimesed elasid paradiisiaias , ” kõlas kostus ja lapsesilmad vilksasid koolmeistri poole ; too nikutas pääd : õige , õige ! </s> </p>
<p> <s> Aga küsija ei jäänud rahule . </s> </p>
<p> <s> “ Jälle ! </s> <s> Miks ei või sa ütelda inimese moodu : paradiisiaias ! </s> <s> Koolmeister , mis mood see on , ülearusega aega viita ! </s> <s> Teie kõne olgu jah-jah ja ei-ei , mis üle selle , see on sest tigedast , nagu piibles seisab ! ” </s> </p>
<p> <s> “ Aga see on uuema aja meetod , ” kostis koolmeister Tee . </s> </p>
<p> <s> Vaimline revident pöördus ilmlise poole : “ Mis see on - method ? ” </s> </p>
<p> <s> “ Õpetus , ” kostis nooreherra . </s> </p>
<p> <s> “ Eine tolle Methode , ” raputas kuldprill pääd et põsed värisesid . “ Pange kirja : mitte viita pitkade kostustega aega ! ” </s> </p>
<p> <s> Ja nooreherra kirjutas . </s> <s> Kuldprill ütles : </s> </p>
<p> <s> “ Küsimise-kostmisega ei maksa siin koolis rohkem aega viita . </s> <s> Katsume õigekirja . ” </s> </p>
<p> <s> Kuldprill luges piduliku kõrge ninahäälega paar lauset vastsest testamendist ette ja lapsed pidid tolle oma heftidesse kirjutama . </s> <s> Nagu nad iga päev teinud olid . </s> </p>
<p> <s> Kuldprill ei jäänud jälle rahule , ähkides ja puhkides parandas ta õigekirjutused õige kirjuks , läks järjest tigedamaks , nõnda et kirjutussulg mokka pidi paberisse kinni jäi ja inetuma augu tekitas ; viimaseid hefte ei hakanud ta vaatamagi . </s> </p>
<p> <s> “ Mis see küll olgu ! ” müristas ta nagu pikne . </s> <s> Juba hakkas pisike Els taga pingis silmavihma tilgutama . </s> </p>
<p> <s> “ Kõrgeauline praostiherra ! </s> <s> Meil on uus kirjaviis pruugiks ja teie kõrgus on vana kirjaviisi järgi parandanud , ” ütles Jott Tee . </s> </p>
<p> <s> Praostiherra vaatas küsivalt paksu saksa poole . </s> </p>
<p> <s> “ Üldiselt on uus kirjaviis pruugiks , ” kostis paks saks ja tal paistis üsna lõbus olevat . </s> </p>
<p> <s> “ Mis raamatud teil tarvitusel on ? ” </s> </p>
<p> <s> “ Malmi Laulud ja lood , vanemates jagudes Jakobsoni lugemiseraamat , ” kostis koolmeister . </s> </p>
<p> <s> “ Tolle Geschichte ! </s> <s> Kirjutage - Jakobson kõrvale jätta ! ” </s> </p>
<p> <s> Saksad tõusid , ajasid suured päälisriided jälle selga . </s> <s> Laulmist ei tahtnudki ära kuulata . </s> <s> Lugu ähvardas lõppeda , ennegu õieti algaski . </s> </p>
<p> <s> “ Jummalaga , lapsed , hoitke meeles , mis Jeesus õpetanud ; Jummalaga , koolmeister , teie pidage neid märkusid meeles - kostmised on liiga pitkale venitatud , mis aega raiskavad , ja see Jakobson , see Jakobson pange hääga kõrvale ! ” </s> </p>
<p> <s> Veel ukse päält pööras kuldprill ennast ümber , et kinnitada : </s> </p>
<p> <s> “ Koolmeister viskab Jakobsoni metsa või läheb kõigega . ” </s> </p>
<p> <s> “ Jakobsoni lugemisraamat on õige ladus raamat , ” püüdis Jott Tee lugu päästa . “ Too on muial ka tarvitusel ja õige hää meelega . ” </s> </p>
<p> <s> “ Ladus ta oleks vast jah , kui keski tõine oleks tema kirjutanud , ” ütles kuldprill . “ Mitte Jakobson ! ” </s> </p>
<p> <s> Kätt nad ei annudki , kui vöörusse kobisid . </s> </p>
<p> <s> Koolmeister läks saatma . </s> <s> Lapsed seisid hiirvakka , kui nad muidu oleks ju akna manu tormanud aisakellasid kuulama . </s> </p>
<p> <s> Ärkusaeg oli Emajõe sängi luhtadele paisutanud . </s> </p>
<p> <s> Sulaveed ja vulaveed tormasivad meeletus rõõmus , päratus priiuses mööda endale teada teed - läbi pajupõõsaste , üle rohumätaste , aialippide vahelt , mulluste kartohvlivagude kaudu , haovirnade tagant , heinakuhjade ümbert , hangeselgade küljest , keltsa alt , talitee kolakate otsast , hallide tarede äärest , lautade veerest - ikke piki jõge , ikke päri voolamist . </s> <s> Vesi läks laialt , ei küsinud , mis ette jääma juhtub , ei pärinud , kuhu ja milleks . </s> <s> Oli kevade ärkuse aeg . </s> </p>
<p> <s> Jott Tee seisis keset vett , märss õlal , meresaapad jalas , ta katsus mätaste vahelt mõnd havinolki kätte saada . </s> <s> Jott oli kaval , havi kavalam veel . </s> <s> Egas Jotil olnud kiiret , ta tegi näo , nagu oleks suurt vett vahtima tulnud : iga kevade sihukest ei näe . </s> </p>
<p> <s> Vesi ruttas mere poole tasameeleliselt , riiuta : hoia jõudu , tee pikk ees . </s> <s> Ei too olnud nagu eestlaste ärkusaeg ; Eestimeeste ärkamine oli tänaseks oma otsa leidnud - Jakobson surnud , Kreutzwald surnud , Jannsen halvatud , Koidula Kroonlinnas rinnalõikust ootamas , Hurt jalust ära Peeterburki aetud . </s> <s> Viimsed torud käes ! </s> <s> Kevade 1883 ei tõotanud miskit . </s> </p>
<p> <s> Jott Tee mõtles : ei ole inimeseloomal ojakese mõistustki mitte ! </s> </p>
<p> <s> Eks olnud Jakobson too ütleja : Kes oma kaasvenna tööd isamaa kasuks sellepärast takistab ja teistest lahutama hakkab , et see kaasvend muudes arvamistes temaga täitsa ühte ei lähe , see lõhub oma isamaad ja surmab oma rahvast . </s> <s> Jakobson ütles Sakalas toda Hurda kohta , selgelt ja avalikult , eks oma pinnukene paista venna silmas ikke palk olema ! </s> <s> Nad olivad esteks kõik nii ühel meelel olnud , nii ühel arul asjade seisus , et nende ütelusi võis ära vahetada , olgu siis jutt rahva harimisest emakeeles või tütarlaste koolitusest või pärisrahva õigustest või priiuses elamisest või maarahva edenemisest . </s> <s> Nende salmidki olivad sarnased , näituseks Jannsen - </s> </p><lg type="free"><l> Käi küüt ja puno vao pääl , </l><l> sest põllust tuleb leib : - </l><l> see jalg on ikka õigel teel , </l><l> mis adra taga käib . </l></lg>
<p> <s> Jannseni salm teeks au põllumees Jakobsonile , õieti sobiks tolle mehe salmikut pareminigi ehtima . </s> <s> Säälsamas luuletab Jakobson Rongikäigu laulu , salm oleks nagu enne laulupidu Jannseni sulest kukkunud , kuna Jakobson tollest ju osa ei võtnud . - </s> </p><lg type="free"><l> Eesti pojad , edasi , </l><l> astkem oma radasid ! </l><l> Laulgem rõõmu Loojale , </l><l> pidupäeva toojale ! </l><l> Lipumees </l><l> rongi ees </l><l> lehvitagu lippu käes ! </l><l> Lauldes rõõmuradasid , </l><l> Eesti pojad , edasi ! </l></lg>
<p> <s> Ja ommetegi pöörsivad nad kõik tülli , paariviisi ja vastakuti , ükski ei sallinud , et päike teise pääle ka paistab . </s> <s> Sakala ja Postimehe vahel käis lakkamata sõnasõda , mida aasta edasi , toda vähem jäi seitungiruumi muuks . </s> <s> Rahvas kirjutasivad : Hurt ja Jakobson leppigu ära või vaielgu isekeskis ; Kreutzwald noomis : too ei kõlba , et kaks kalevipoega kõige rahva silma all riidlevad . </s> <s> Jakobson vastas Sakalas : Hurt ei ole mingil kombel seesugune Sakala väljaandja vaenlane , kellega temal nelja silma all midagi tegemist oleks ; mis meil temaga tegemist on , seda on meil temaga ainult kui rahva vaenlasega tegemist . </s> <s> Enne toda oli Hurt manitsenud Jakobsoni kiriku müüride lõhkumise pärast , enne toda oli Jakobson kuulutanud : Minu elusõna on - õnnis on see mees , kes tegusid oma õnnistuseks teeb ja mitte Jeesuse Kristuse peale ei looda . </s> </p>
<p> <s> Papa Jannsen nimetas Kreutzwaldi-papat kilplaste ülemaks isandaks ; Kreutzwald toovasta arvas , et Jannsen hoiab rüütelkonnal vihmasirmi pää kohal ja kilpi rinna ees ; Hurt arvas Jannsenist , et too on oma vagatsemise puhangutes silmakirjaline ; Jakobson - hullem veel ! - sepitses Jannsenist kaelakohtulise Eestirahva Appokriiva Raamatu , kus pandis Postipapa suhu sääratsed sõnad : Kui tahad ilmast läbi reisi Ja puuduseta elada , Siis pead paljalt petma tõisi Ja raha tasku toppima ; Mis on mul isamaa ja priius , Mis Eestirahva armastus ; Kas saab mul sellest elu täius Või vanas põlves rõõmustus ? </s> <s> Ja pika laulelduse lõpus seisis veel : Sest teadku : äraandja kohus On risti külles rippuda ! </s> <s> Koidula elas toda pamfleeti ja muid riidlemisi valuliselt läbi , ei kannatanud enam siniprilli nimegi , sellal kui ta näituseks Hurda kohta ütles isa arvamisest hoolimata : Igal pool on ikka Hurt see , kelle tõde ja soojus ja tahtmise tüsedus , kelle tuli ja aus meel teistele teed valgustab . </s> </p>
<p> <s> Aga mis Kreutzwald tegi või ütles - too vaimumees oli harvast hääd sõna kellegist lausunud , oli ikke olnud umbusklik ja läbinägelik ja eelarvamistega - eks öelnud ta esiotsa Koidulastki , et tindipiiga , kuna too ju Jannseni võsuke oli . </s> <s> Hurdale pani Kreutzwald pahaks kirikuõpetajaks saamist : Õnnetus on , et iga kantsli-sõime külge seotud mees lähema ehk kauema aja pärast inimliku enese küljest kui madu vana nahka maha poetab . </s> </p>
<p> <s> Ütles kes mida ütles , rahvas armastasivad noid kõiki . </s> <s> Jannsen oli hoidnud tuhandeid nagu nõiduseväega Postimehe küljes , loonud ustavuse vahekorra lugejate ja ajalehe vahel . </s> <s> Jannseni lipukiri - karda Jumalat , austa kuningat , armasta ligimest truist ja õiglasest südamest - sai mitmele põlvele elu juhatuseks . </s> <s> Sakalat loeti tüvest ladvani , Jakobsoni tormati kuulama kümnete verstade takka , inimesed tulid kodust välja , et omasugustega kokku saada ning Jakobsonist rääkida , tema kolm isamaa kõnet oli kui tuletungal . </s> <s> Jakobsoni lipukiri - meie vana eesti vaim ei anna meile enne rahu , kui meil omal maal ühesugused õigused teistega on - äratas julgust ja usku . </s> <s> Nagu Jannseni kodu Tartus , nagu Jakobsoni kodu Kurgjal ja seitungi toimetus Viljandis , nõnda oli Hurda kodu Otepääs peris palverändamise koht , kust kõiksugust abi ihule ja vaimule loodeti . </s> <s> Hurda lipukiri - kui me ei saa saada suureks jõult ega arvult , siis võime saada suureks vaimult - mõjus kui ilmutus . </s> </p>
<p> <s> Mis neid siis ommetegi tülli ajas ? </s> <s> Nad teadsivad küll , kuspool meri on ja et ruttu peab minema , aga igamees arvas ennast ainuke olevat , kes teab otsemat ja ohutumat teed , ja igamees tahtis ees minna , ja kui ees minema hakkas , nägi rahva voolavat kolmes harus . </s> <s> Nad oleksivad võinud sellega leppida , et rahvas läheb kõiki teesid - Jannseni järel koos sakslastega venelaste vasta , Jakobsoni järel venelastega sakslaste vasta , Hurda järel nii sakslaste kui venelaste vasta soomlastele toetades - nagu suur vesi läheb jõesängi pidi ja mõlemat kallast pidi ja kõik on ükssama vastapanemata minek ! </s> </p>
<p> <s> Kuid nemad olivad eestlased - ühed sõrmed kõik , aga üks tahtis teist teelusika sisse ära uputada . </s> <s> Nüüd läheb vist nõnda nagu Kreutzwald kartnud ja suurvürst Konstantin lootnud , et Balti saksluse hävitavad venelased pärisrahvaste , eestlaste ja lätlaste kätega . </s> <s> Ja siis tuleb Liivimaal hullem kui enne . </s> <s> Jannsen on küsinud : Misperast teeme meie nenda , et teised terasemad inimesed meile suu sisse võivad ütelda , et venelaste vasto on eestlased alati kui kanad takus . </s> <s> Rahvas toda ei küsinud , rahvas uskus ja jumaldas oma juhte - kõiki ! </s> <s> Võis ette tulla , et mõnes trahteris oli seina pääle pandud nagu keisrihärra pilt , pildi pääle oli aga võetud papa Jannsen Pärnust äratuleki ajal , ja all seisid papa sõnad : Eestimees , jää igas riides ja iga nime all Eestimeheks , siis oled aus mees oma rahva ees ; ja Postimehe väljaandja pildi all luges rahvas Sakalat ning kirjutas vanaemade laule üles , et Hurda vanavara korjandusse saata . </s> </p>
<p> <s> Jott Tee vaatas suure vee väsimata liikumist ja mõtles , et Hurt on nagu too vooluosa , mis läheb mööda loomulikku jõesängi . </s> <s> Toda mõistsivad tema sakslastest ametivennad , mustakuuemehed väga häste - nood ei tahtnuvad temaga ühte armulauda vasta võtta ; venelased nägivad temas venevastase võitluse juhti , eestlased antijakobsoniaanerit - nõnda seisis Hurt kolme tule vahel ega mõistnud muud kui Peeterburki eest ära minna , säälgi sai eesti asja ajada kui Eesti Jaani koguduse hingekarjane . </s> <s> Hurda saksa soost naine Eugenie armastas Hurta ja seisis truilt tema kõrval igas hädas ; proua Eugenie armastas eestlasi nii väga , et kasvatas Hurda lapsed eestlasteks , mida teiste rahvameeste saksaprouadest ütelda ei saa . </s> <s> Hurt on tohtinud enda kohta öelda , mis igamees ei tohi : Ma olen puhta südame täädmisega , mitte oma kasuks , vaid rahva ja maa üleüldseks tuluks , palju tüli kandes ja vaeva nähes vaielnud ; ma olen kõverat kõveraks , musta mustaks , valget valgeks ütelnud ; ma olen eksitust õiendanud , ülekohust karistanud , tuime äratanud , õpetust annud ja seletust teinud neile , kes seda tarvitasivad ; ma olen eesti rahvast püüdnud mehe-ealiseks ja mehemeeleliseks kasvatada ; ma olen tema piiri vahtinud ja tema õigust kaitsnud . </s> </p>
<p> <s> Jott Tee tundis neid kõiki ja teadis , et too õkvalt nii oli ; Hurt seisis talle kõige lähem - kui sepa ja möldre ja koolmeistre poeg . </s> <s> Jakob Hurt oli ausast maarahvast välja tulnud ; Jannsenist jälle kõneldi , et tema esiisa olla rüütel Jensen olnud , misasja Jannsen ise küll naljaks on pannud . </s> <s> Ommetegi oli tema nimi esteks Jaan Jensen olnud , alles hiljem oli tollest toekama kõlaga Jannsen saanud , Jaan oli tasapisi Johanniks sirgunud ja ristiisa von Ditmari eesnime Voldemar lisandanud . </s> <s> Mõisaherra Ditmar oli anderikast vaeslast avitanud ning Jannsen ei näinud põhjust tema seisusele tooperast eladeski kätte maksta , ehk küll eestlasel on muidu kombeks häätegusid mitte andeks anda . </s> <s> Jannsen uskus ja lootis ja ütles ikke : Tõstkem pead ülesse ja vaatkem tänoga - keik meie asjad lähvad parema poole , ehk küll aega mööda . </s> <s> Too mees arvas , et kuusk ja kask võivad väga häste teine teise kõrvas kasuda , aga kuusest ei pea mitte kask , ei ka kasest kuusk saama . </s> <s> Kui head eestlast ei või pruukida , ütles ta , mis tahad sa siis temaga kui sandi sakslasega või ehk viletsa venelasega teha ? </s> <s> Siin elab Eestirahvas , Saksarahvast siin ei ole , on küll palju sakslasi mõisates ja linnades mitmes seisuses , kuid rahvas on eestlased . </s> <s> Seda võime nõuda , et mõned hulga perast meie keelt peavad õppima , aga mitte hulk mõnede perast võerast keelt . </s> <s> Tolle ja mõne muu Jannseni jutu pääle pidasivad mitmedki mõisnikud teda kihutajaks , kuna jakobsonlased Jannsenit äraandjaks arvasivad , sest ta rüütelkonna kassast olla Postimehe tarvis raha saanud . </s> <s> Jannsenit olla koguni tulistatud tema Tiigi uulitsa korteni akna läbi , justkui oleks Jannsen mõni keisriherra olnud . </s> <s> Võib-olla oli ka , tsensor Schultz kirjutas kord Jannsenile - too oli seitsmekümnendamal aastal , kui Jannsen ise Jotile toda kirja näitas : Teie olete Eesti senaator , siis hoidke alati oma meelerahu alal ; teie meelerahu mõjub sadatuhandete pääle , ja - valitsus tahab rahu . </s> <s> Rahu tahtis Jannsen ise ka , säärane oli tema meelelaad , ikke manitses ta suguvendi : Rahu kosutab , vaen kaotab . </s> <s> Rahu hoides kostis ta siis ka enese risti poojatele : Mina olen , Jumal tänatud , oma töö ja vaeva eest , zeitongi ja raamatit välja andes paljogi raha saanud - kellest ma muido elanud - , aga mitte üht ainukest punast koppikut , kelle eest ma ise ennast ehk tõde ja õigust oleks ära müünud . </s> <s> Jott teab - tolles jutus ei ole valskust , inimene ei pea ennast hukka mõistma tegude eest , mida tema parema äratundmine on sünnitanud , kui ka maailm teisite peaks arvama . </s> </p>
<p> <s> Havikene ei olnud ennast ikke veel kätte annud , ehk küll siin ja sääl puhmalatvade vahel volksatanud . </s> <s> Mine tea , kas Jott Tee noid periselt püüdiski , ehk seisis nii muidu põlvist saani vees ja võttis ajaviiduks mõttit kokku - nagu noores põlves veli Otiga Luutsna veeres . </s> </p>
<p> <s> Emajõe luhad hüva kätt võiksivad justkui Johann Voldemari mängumaad olla , kui Jakobi omad ikke loomuliku sängi kohale jäävad - ja Carl Roberti omad kura käele mõtelda . </s> <s> Mängumees oli kadund Jakobson neist kolmest kõige enam olnud , tema taipas , mis üks puhast verd politika tegemine on - tema võis mitu vankrevahe täit mulgi kuubesid koosolekule kokku ajada ja mis tahes hääletuse ära võita ; ehk küll hääle andjatel asjast halli aimu polnud , oli neil toda enam usku Jakobsonisse . </s> <s> Suguvennad ütlesivad : Jakobson on havikala , kes hoiab teised kalad ärkvel . </s> <s> Kas ainult ärkvel , mõtles Jott nüüd takkajärgi , Jakobson neelas vastalise ikke alla ka , kui ette võttis , temal oli annet mistahes seltsi president lasta maha valida ja ennast asemele , olgu too Põllumeeste Selts või Kirjameeste Selts või Aleksandre-kooli pääkomitee . </s> <s> Ime siis küll , et tema vaeneke pidi kõik aeg rattil ja rakkes olema ! </s> <s> Jakobsoni sõjatrompeet kõlas : Rahu kaotab , vaen selgitab . </s> <s> Tema tunnistas ikke aina : Võitlus on see peris õige lugu siin maailmas , sest seeläbi sünnib alles elu ! </s> </p>
<p> <s> Kui Jakobsoni rahule manitseti , ütles too : Rahu tahame kõik , aga üht rahu , nagu ühevääriliste inimeste , mitte nagu lihuniku ja härja vahel ; sõbrust eestlaste ja sakslaste vahel enne ei ole loota , kuni eestlaste partei suurem ja nende õigused sakste õigustest üle käivad : siis on nad sunnitud sõbrust pidama , muidu mitte . </s> <s> Võerad meie maal nõuavad rohkem kui jumalikku au , lasevad ennast hirvitades kummardada - ja meie noomime nendega ajalehtedes sõbrust pidada , ühel meelel elada , ütles too mees . </s> </p>
<p> <s> Teised Eesti kalevipojad arvasivad sedasama , tollest vist tuligi , et vaimumehed Jakobsoni kõnepruuki kohtu ette ei viinud , küll aga tegid toda mida pisemad seda suuremad võimumehed . </s> <s> Sakalast korjati mõni sõnakene üles , mis olla au haavanud , üks protsess hakatas teise ja kokku sai noid kuus ühes tükis , mis Vändra maakohtust Viljandi raekohtusse , Viljandi raekohtust Pärnu maakohtusse , Pärnu maakohtust Liivimaa õuekohtusse veeres ja kaks kuud vangiroodu ning sada ruublit trahvi välja teenis . </s> <s> Carl Robert Jakobson kaebas edesi Senatisse , aga sures enne ära , kui loodetud õiguse kätte oleks saanud või vangiroodu saadetud . </s> </p>
<p> <s> Jakobson uskus isakesse keisrisse sama palavalt kui prohvuseid vihkas . </s> <s> Kreutzwald oli teda küll kirjasõnal õpanud : Suured mõisnikud , wirkliche Aristokraten , oleksivad inimesed , kellega lõbusalt võiksime läbi saada , kui neil pikad musta kuubede kandjad ühtepuhku kihutades selja taga ei astuks ; kui tollest õppusest kasu ei olnud , nimetas Lauluisa veel vanas põlves Sakalat ja tema redaktorit sakslaste õgijaks . </s> <s> Mis sai vaene Jakobson sinna parata , kui ta silmapilgutuse ajakski ei jaksanud Otto von Lippharti unustada , ja nõnda Torma pärishärra ilmakuulsaks tegi . </s> <s> Aga keisri kummardamine ja venelaste pääle lootmine oli tal Kölerist ning Peeterburki ametiajast külge jäänud - vast veel ennemgi päritud : Carl Roberti ema Liisa Jegorova oli venelane . </s> <s> Emasalgamist ei saa keegi inimene teiselt inimeselt nõuda . </s> <s> Jakobson oli omas asjas julge , ta kirjutas Kölerile - too oli pea ainus , kelle ees ta sinised prillid maha võttis - nõnda : Olen mina Mooses , kes rahva Egiptuse ikkest välja viib , siis olge Teie ülempreester Aaron , kes kuivanud oksa õitsema paneb ! </s> </p>
<p> <s> Ja nüüd ei ole noist kellegist . </s> <s> Sihukesed lood siin Eestirahva ärkusajal . </s> </p>
<p> <s> Kas peaks millaski täide minema Lauluisa ootus , et Eesti rahvas mitte Saksa laias jões või Vene ääretus veekogus ei upuks , vaid meie oma rahvuslik allikas kord sulisema hakkaks ? </s> <s> Vana Kreutzwald oli toda märgutanud juba enne Tartu tulekit - Võru kirjutusetoas , ise vahtinud valget hiirekest , keda ta klaaspurgi sees elatas . </s> </p>
<p> <s> Kui õnnis Kreutzwald oma pessimismuses toda julges oota - ta ei oleks ommetegi nõnda küsinud , kui temal lootust ei oleks olnud - , mis muud jääb siis Jott Teel üle , kui uskuda , loota ja armastada . </s> </p>
<p> <s> Jott Tee seisis Emajõe luhas ning püüdis suurt havi . </s> <s> Ta mõlgutas -Lauluisa oli too , kes oli kinkinud eesti keelele uue sõna - tulevik ; Postipapa oli too , kes andis maarahvale nime kohe esimeses Perno Postimehes : tere , armas Eesti rahvas ; Hurt oli too , kes kinnitas eestlase vaimu ; Koidulaulik too , kes liigutas eestlase südant ja hinge . </s> <s> Võiks nüüd keegi nende tegu kustutada , kui ka tänamata vastsed põlved nende nime peaks unetama ? </s> </p>
<p> <s> Nüüd siis oli too käes , mida kõik kartsivad , aga ükski ei olnud uskunud : nüüd oli paljudel sulg sabas ja aega laialt . </s> </p>
<p> <s> Jott Tee hulkus Tartu uulitsatel nagu pulstunud peni , kes toore jalahoobiga välja löödud senisest kodust ja senistest haisudest , sest tulnud oli võõras peremees võõraste haisudega ; ja uuele isandale ei sobinud krants , kes ei osanud vene keelt haukuda ega mõistnud alandliselt maoldada . </s> </p>
<p> <s> Jott oli seni arvanud , et Tartus kah võib elada , sest tunneb Tartut nagu oma vestitaskut - aga toogi oli eksitus olnud : linn oli ära vahetatud , Jurjeviks ristitud , linn oli uste ja akende taha tõmbunud , näod lukku pannud . </s> <s> Siin oli Jotil katus küll pää kohal , velletütar oli talle kapitaguse ära kraaminud , elagu ja olgu , kuni järje pääle saab . </s> <s> Sääl velle pere puutooma rõivaste ja keldreskäima kuubede all , mis kapi tagaseinas suurte naelte otsas rippusivad , oli Joti ase , kus ta ööseti niutsus , kui jälle todasama und nägi . </s> <s> Toda und , et võõrad jämedate näojoontega mehed raovad tema vallakooli uibuaeda , aga tema ei saa karjuda , vatt on suus , tema ei saa manu joosta , jalgu ei jõua nätskest savist välja kiskuda . </s> <s> Leiaks mõne leivaameti , ehk tuleksivad teised unenäod : salmide sepitsemine , mida keegi ei trüki ega loe , ei täida päeva ega anna asjalise tunnet . </s> </p>
<p> <s> Jott istus jalga puhkama . </s> <s> Siin on ta ikke istunud ja Emajõe voolamist vahtinud gümnasisti ja studendi põlves , laulusalmija põlves , koolmeistre põlves , aga kunagi ennemalt pole ta siin nii võõras ja üleliig tundunud , võõras ja üleliig iseendalegi . </s> <s> Rahvas käisivad mööda , keegi ei vaadanud istuja poole , rahvas olivad iseeneses kinni , ilma huvita , ilma rõõmuta , silmavaates uudishimu asemel uudiste hirm . </s> </p>
<p> <s> Üks tuttav kõnnak kargas rahvasummast esile . </s> <s> August Kitzberg ! </s> <s> Tema ise ! </s> </p>
<p> <s> Ei näe Kitzberg Jotti , justkui pimedaks löödud too Eestimees . </s> <s> Ehk kuuleb ommetegi pisut veel ? </s> </p>
<p> <s> “ No terekest kah , Karksi mees ! ” hüüatas Jott Tee täiest kopsust . </s> </p>
<p> <s> “ No miks ei tere , Tartumaa mees ! ” saistus Kitzberg vastatuleliselt . </s> </p>
<p> <s> “ Ei enam Tartumaa mees , olen nüid aus linnuprii Jurjevi pasatski ! ” </s> </p>
<p> <s> “ Kah ammetist lahti nigu minagi ? </s> <s> No vaata kus ! ” ütles Kitzberg ja sättis ennast Joti kõrvale kena seljatoega pingi pääle . “ Mina olen nigu poolest saadik poodud , see öeldaks olema niisama hull kui oleks õnnetumas abielus . ” </s> </p>
<p> <s> “ Mis meil vanapoistel viga , vaata kudas latsekarjaga pereisad toime saavad , olgu nad siis õnnelises või õnnetumas paariselus , kui aga sulg sappa pannakse . ” </s> </p>
<p> <s> “ Teiste häda puu külles , oma häda luu külles , ” ütles Kitzberg toopääle . “ Kudagi äkitselt tuli kõik . </s> <s> Seda oleks ju ette võind arvata küll , aga meil pole enam päid , kes sada sammugi teistest ette võiksivad näha . ” </s> </p>
<p> <s> “ Jah , Jakobson mulda läind , Hurt kaugele ära kolind . ” </s> </p>
<p> <s> “ Jah , Jakobson jah , eks mina kah nutnud Jakobsoni matussel kui hull laps , kelle silmas nüüd kõik oli otsas ja lõpetatud . </s> <s> Ja taevas kah nuttis kõige matusserahvaga kaasa , nii et kuiva kohta ei olnud hamba all kellegil . </s> <s> Praegalt pean ütlema , et Jakobson sures oma au ja hiilguse suhtes õigel ajal , nüüd oleks ta näind , mis sest saand , tema keisrepalvekirjadest ja kõigest sest vene värgist ja mis rahvas nüüd tema kohta ütleksivad . ” </s> </p>
<p> <s> Kitzberg ohkas , laskis toredad vuntsikihvad sorgu , nii et nood kui närvetand sibulapäälsed rippusivad . </s> <s> Jott ütles : </s> </p>
<p> <s> “ Vihma käest räästa alla saime . ” </s> </p>
<p> <s> “ Hullem veel : nüüd on taevavihm ja räästavihm ühelisi ! </s> <s> Meie kõik mõtlesime , et vene keel tõrjub saksa keele välja , nii et eesti keel asemele saab , see oli meie peenikene politikamäng , aga tutkit ! </s> <s> Saksa keel pole eesti keelt kuuesaja aasta kestes nii tõrjunud kui nüüd vene keel vähem kui kuue aastaga . </s> <s> Jakobsonil on siin omajagu süüd kah , ma veel eila uurisin seda Eesti saadikute märgukirja vene keisrele Aleksander Kolmandamale . </s> <s> Eks see Jakobsoni näputöö olnud . ” </s> </p>
<p> <s> “ Kuuekümnendamate aastate palvekirjad Aleksander Teisele olivad Jakobsonil kindlalt pöidla all , muudku sipsas omi mõtteid ja oma kuraasi manu , ” ütles Jott Tee . </s> </p>
<p> <s> “ Oma kavalust kah ja see meid alt vedaski : viiendamas päätükis räägitakse rahvakoolidest , et need vaja mõisnikkude ja kirikhärrade eestkoste alt päästa ja kanda hoolt vene keele õppamise eest , seda läheb tarvis väeteenistuseks ja et igal pool leiba võiks leida . </s> <s> Eesti keelest mitte üks noh , mitte kui üks noh ! ” </s> </p>
<p> <s> “ Too oli igaühel endal mõista ja manu mõtelda , ” ütles Jott . “ Viimatses päätükis tuleb tollest juttu kui kohtukeelest , et Liivimaa eestlane ei saa Riias toime , sääl kõneletakse saksa , vene ja läti keelt . </s> <s> Ja too oli väga julge mõte , et Eestimaa kubermangu eestlased ja Liivimaa kubermangu eestlased peaks tooperast kokku panema üheks eestlaste kubermanguks . ” </s> </p>
<p> <s> “ Viimatses päätükis ! </s> <s> Mis häda pärast pidi vene tsinovnik nii kaugele lugema , tema hakkas juba viiendama päätüki juures käsi hõeruma , et meie ise endale vene keelt ja vene haridusministeeriumi võimu palume , noh sellest aitas talle küll . </s> <s> Eesti kubermangu mõtet pole keiser arutanud ega hakkagi arutama . </s> <s> Tema teeb , mis talle passib . </s> <s> Leiba alandliselt palusime , kivi saime - sähke ja olge rahu , ise tahtsite . ” </s> </p>
<p> <s> “ Mäletate , auline Kitzberg , nagu rauda ragus Hurt vasta Jakobsoni mõttele vene haridusministeeriumi alluvusest , Hurt ei kirjutanud lõppeks allagi tollele märgukirjale . </s> <s> Ja vana Kreutzwald oli kah hoiatand , aga kesse uskus , ei uskund ükski sakalaner . ” </s> </p>
<p> <s> “ Mitte üksi sakalanerid , kõik see rahvas ! </s> <s> Kõik laulsivad kui hullud keisrelaulu , kas lubi laest langes . ” </s> </p>
<p> <s> “ Too oli sakslastele nagu trääsa näitamine , ” ütles Jott . “ Ei too venearmastus olnud , too oli saksavimm . </s> <s> Vanakurja aetakse ikke Peltsebuliga välja . ” </s> </p>
<p> <s> “ Aga keisresse usuti , hea keisre hirmsa otsa pärast nuteti meil igas hurtsikus . </s> <s> Ja kui siis uus Aleksander jättis balti parunite vanad eesõigused kinnitamata , kus siis selle rõõmu ots , siis aeti kroonimise päevaks üle maa vallamajade juurde kõrged lipuvardad püsti , ja meil ehitati Polli Longi piduplatsile ausammas , pottsepp Schultz tegi postamendi otsa savist keisre kuju ja kõik rahvas teadsivad , see on keiser , ja rahvast tuli kokku kui murdu , ja põletati Riiast toodud tulevärk maha - pidu oli pilvini , ikke armulise keisreherra auks . </s> <s> See oli veel enne Jakobsoni surma . ” </s> </p>
<p> <s> “ Ja siis tuli Manasseini revisjon . </s> <s> Mina arvan küll - venestamine tuli Manasseini revisjoni pääle ja Manasseini revisjon tuli meie oma meeste palvekirjutamise ja Peeterburgi käigi pääle , kindel see , ” ütles Jott ja vaatas , kudas Kitzbergi päevasirmi otsa alt ilmusivad liiva sisse pikliksõõrikud rõngad ja vilturuudud ja kudas kengaserv lükkas platsi siledaks jälle ; oli hää peenike liiv , eilatsest vihmavalangust parasjagu nätske veel . </s> <s> Üheainsa katkemata jutitõmbega sehkendas sirmiots viieharalise viiskanna ja kengaserv lükkas tolle jälle liiva alla peitu , ennegu Kitzberg ütles : </s> </p>
<p> <s> “ Mina käisin kõigi oma kolme vallavanemaga Riias - palvekirjadest kokku tehtud märgukirja kätte viimas , senaator Manasseinile muidugi . </s> <s> Meie läksime täies viksis : kirikuriides , uutes uhketes mulgi vammustes . </s> <s> Olime ette kujutanud , et Manassein meid kui kaugemalt tulnusid tähtsamalt vasta võtab , meie märgukirja muidugi läbi loeb , küsimused ette paneb ja suusõnal seletada laseb . </s> <s> Aga meie leidsime tülpinud ja tusase vanakese eest , kes kirja riita pani - ja meie võisime jälle minna . </s> <s> Pärast käisime Manasseini ümberpaneja ja kantsalei juhataja jutul . ” </s> </p>
<p> <s> “ Too oli Tõnis Vares , ” ütles Jott . “ Mulle näitas senaator Manassein tark mees olema , ülikoolis revideerimisel kõneles ta sakslastega saksa keelt , venelastega vene keelt , prantsuse keele lektoriga prantsuse keelt , eestlaste tarvis oligi tal too Vares ligi ; kuulas kõiki tähelepanus ja kaasa tundes . </s> <s> Aga näed kirja pani asja ikke nii , et Eestimaa kuberneriks saadeti Šahhovskoi . ” </s> </p>
<p> <s> “ See vürst on ju päris võimata ! </s> <s> Kõikslaavlane ! </s> <s> Segab ennast Liivimaa asjadesse , Liivimaa kuberner olla liiga pehme ! ” </s> </p>
<p> <s> “ Kas too peaks tõsi olema , auline Kitzberg - kõnelevad , et Šahhovskoi ütelnud selge kroonusõnaga : oleks aeg jätta pimesikumäng ja aru saada - valitsus on kuulutanud välja eeskava ühendada Baltimaad Venemaaga ja kohalised rahvad venelastega ühte perekonda sulatada , ja et härraste ja orjade vahel olevat siin vaid üksainus side - luteri usk , mis tulevat ära häävitada , siis kaduvat iseendast Läänemere provintside küsimus - igaveseks . ” </s> </p>
<p> <s> “ See on tõsi , mulle on mitu rääkinud . </s> <s> See asi peaks meilegi nüüd selge olema - igaveseks . ” </s> </p>
<p> <s> August Kitzbergi päevasirm sehkendas jälle ühe viiskanna , mis peab kurjad vaimud teisale ajama . </s> <s> Aga vist ei aja , nõrgaks vast jäänud . </s> </p>
<p> <s> “ Me peame oma luterust hoitma kui prillikivi , luterust ja eesti keelt , ” ütles Jott . </s> </p>
<p> <s> “ Kudaviisi ? </s> <s> Pooled pastorid seisavad kohtu all : kes on segapaaride lapsi ristind , kes usutuisutajaid luterusse tagasi võtnud , kes veneusulisi leeritand , kes kantslist vene usku teotanud , mis olla võrdne Vene riigi äraandmisega . </s> <s> Luteri kiriku maatükke võetakse usinaste vene kiriku alla , batjuskad hõeruvad käsi , joovad viinuskat , haukavad noblut pääle ja lehvitavad viirukit sinna juure . ” </s> </p>
<p> <s> “ Meie peame julgeks jääma , ” ütles Jott . “ Nagu Jannsen ütles : kõige pimedam öö läheb ommetegi pikapääle valgeks . </s> <s> Hullem ei saa ju enam tulla : minu vallakoolis jagab õppust sisse toodud venelane , kelle ainus häädus on tolles , et ühtki teist keelt pääle vene ei mõista - kui todagi . </s> <s> Juhtub mõni latsekene sõna või teise eesti keelt ütlema , olgu või vahetunnis , kohe pannakse talle nõgine pliitaraud nigu rangid kaela ja vaenekene peab tolle häbimärgiga elama , nii kaua kui ise mõne õnnetu leiab , kes emakeele pääle eksinud . ” </s> </p>
<p> <s> “ Paremad Venemehed siia võõra rahva leiba sööma ei tule . </s> <s> Aga sitematele peavad Eestimehed teed ja au andma , nagu mina näituseks . </s> <s> Või teiegi , endine lugupeetud koolmeister Jott Tee . </s> <s> Ma ei tea , kuidas teie kandis , aga minu juure tuli komissar Selesnjohv , kindlasti juba valmis otsus taskus . </s> <s> Tal oli ümberpanejaks ligi võetud üks hale neljateistku aastane poisike . </s> <s> Läksin ülemusele trepi peale vasta pikas mustas saterkuues , oleks aga pidand minema puslaku kombel , sest komissaril endal oli minevanädaline särk seljas ja püksitagumik paigatud . </s> <s> Tegi kõvera näo , tõmbas läve peal ninaga õhku ja ütles : nemetskoje vlijaanie , - eks me muidugi olnud kohtutuba küürinud ja kraaminud , aga seda vist ei oleks tohtind . </s> <s> Noh ja oligi . </s> <s> Vene keelt ma ei mõista ja õppima ei hakka ja ongi kogu lugu ja leib ära kõrgele laudile tõstetud . ” </s> </p>
<p> <s> Sehkendusplats Kitzbergi kengade all oli õige laialdaseks kulunud , sinna mahtus seitse viiskanda lahedaste ära . </s> <s> Kui nemad - iseäraliselt sehkendatud viisnurgad - kurjade vaimude , peltsebuli ja õnnetuste vasta ei avita , siis pole abi lootagi . </s> <s> Siis tuleb , mis tuleb . </s> </p>
<p> <s> Siis ei ole muud nõu kui too , mis Eestimehel ikke olnud - vagaselt vasta pidada , mitte unetada kes oled , ja kui vähegi võimalik , tulla paost välja ja künda ja külvata ja minna pakku tagasi jälle . </s> <s> Ja meeles hoida , mis Koidulaulik ütelnud - </s> </p><lg type="free"><l> Mo Eestimaa , oh looda : </l><l> ka ajad muudavad ! </l><l> Meil tulevased tunnid </l><l> veel toovad kinnitust ! </l><l> Käi kindlalt ! Pea kõrges ! </l><l> Aeg annab arutust ! </l></lg>
<p> <s> Too salm on kaks aastakümmet tagasi kirjutatud . </s> <s> Siis ei seisnud asjad pooltki nõnda hullud kui nüüd . </s> <s> Aga võib ka olla , et käes olevad hädad on alati elusamad ja valusamad kui unustatud hädad . </s> <s> Ja kes annaks meile teada tulevastest hädadest , kui ühtki valget pääd ei öelda enam olema . </s> <s> Mõned siiski on , mõned istuvad siinsamas Emajõe veeres pingi pääl , seitse nõiamärki jalgade all ligedal liival . </s> <s> Nood mehed on vast küll teist järku - ja teised , jt , jott tee - aga toda vintskemad . </s> <s> Käib torm üle tammiku või murrab maru mastimännad maha , siis tulevad nägevusse madalamat sorti puud , mis ikkegi toosama mets on , ja maa ei jää mitte paljaks . </s> </p>
<p> <s> Jott Tee käis justkui ametis - iga päev istus oma pingil ja võttis värsket luhvti mõned hääd tunnid . </s> <s> Kus sa hingega lähed , velletütre kapitaguses ei kärsi ka olla , pikuta kui kartohvli-idu keldres ja oota muldaviimist . </s> </p>
<p> <s> Rahvas olivad temaga harinenud , mõni peris võõras vahtis tuttavlise näoga ; mõni tuttav jälle keeras näo kõrvale - vast oli Jotil märk otsa ees , et on räästa all vahtija , kellest midagi ei ole . </s> </p>
<p> <s> Tuul puhkus silma sisse ; Jott keeras ennast poolviltu , nüüd oli tuul kõrva sisse ; minema hakata siiski ei viitsinud . </s> </p>
<p> <s> “ Kas olete vihane , et juba kaugelt selja keerate ? ” naljatas keegi . “ Ma tulin ommete iade sõnumitega . ” </s> </p>
<p> <s> “ Ei või olla ! ” ütles Jott , ennegu Juhan Kunderile terekätt pakkus . “ Mis võib hääd olla nüidsel ajal. </s> <s> Või on teie Meelejahutaja hirmsat raha teenima saanud ? ” </s> </p>
<p> <s> “ Meelejahutaja piab vist ikki ingusele minema . ” </s> </p>
<p> <s> “ Mis ma ütlesin - ei midagi hääd ! ” </s> </p>
<p> <s> “ Midagi vast ikki . </s> <s> Veske vast pakub tööd . ” </s> </p>
<p> <s> “ Mulle ? ” </s> </p>
<p> <s> “ Teile . ” </s> </p>
<p> <s> “ Kust Veske teab , et Tee priipassihobune on ? ” </s> </p>
<p> <s> “ Mis sial nii väga tiada : Eestimehed ju puha ametist heidetud . </s> <s> Mõned on õnnekombel armupalga piale saanud , teistel pole sedagi leivatükki . ” </s> </p>
<p> <s> “ Mis leiba siis doktor Veske pakkuda võib ? ” </s> </p>
<p> <s> “ Lähme sialt läbi , eks doktoriherra isi reagi . ” </s> </p>
<p> <s> “ Mina olen kõigega peri , mis Veske peaks pakkuma . </s> <s> Ei tema leib mulle viha maitse . ” </s> </p>
<p> <s> “ Me ju kõik Jakobsoni poisid . ” </s> </p>
<p> <s> “ Ei mina tea , kas ma periselt Jakobsoni poiss olen olnud . ” </s> </p>
<p> <s> “ Aga no sinnapoole küll . ” </s> </p>
<p> <s> “ Mina olen katsund riidlejatest aru saada , kui ka riiu eesmärgist aru ei saa , ” ütles Jott . </s> </p>
<p> <s> Juhan Kunder ütles toopääle : </s> </p>
<p> <s> “ Kus õerumist ei ole , sial ei ole sooja ; kus sooja ei ole , sial ei ole elu . ” </s> </p>
<p> <s> “ Siis peaks Eesti Kirjameeste Seltsis ehk kirjumeeste ehk karjumeeste ehk kerjameeste ehk kurjameeste seltsis , kuda keegi toda kutsub - sääl peaks meil siis elu küll olema , meil mõlemal . </s> <s> Ja Veskel iseäranis . ” </s> </p>
<p> <s> “ Piale Jakobsoni surma on sinna mõlemat sugu vanu naisi siginend . ” </s> </p>
<p> <s> “ Aleksandre-kooli pääkomitees , sääl on kah mitmel keel käsivarre pääl : kisa palju , villa vähe , ” ütles Jott . “ Kuda direktori valimised edenevad ka ? </s> <s> Kas võib herra Kunderile õnne soovida ? ” </s> </p>
<p> <s> “ Vara viel . </s> <s> Kahekümne viie kommission on teinud otsuse : direktoriks Treffner , abiks Kunder ; aga nüid on Grenzstein asja pöerand vastatuult , et Kunder direktoriks . </s> <s> Mul ei ole nõuetavat aridust , muidu akkaks ma nõusse küll ; olen elu siadnud Kaasani poole , sial ennast täiendada ja vene kielt kätte saada . ” </s> </p>
<p> <s> “ Kõneletakse , et Aleksandre-kool , see Eestimeeste unistus kisub vägise ära vene keele ja meele poole . ” </s> </p>
<p> <s> Juhan Kunder silitas mõtlikult oma säberjat panthabenat , ennegu ütles : </s> </p>
<p> <s> “ Saagu mis saab , aga eesti kiel piab igatahes jäema . ” </s> </p>
<p> <s> “ Hää oleks lootagi . ” </s> </p>
<p> <s> “ No kui ülemal pool väga järele andmata ollakse , siis pole parata , aga põllumajanduslised õppeained piaks ikki eesti kieles saama õpetatud , arvan ma , ” ütles Kunder habenat silitades . </s> </p>
<p> <s> Jotil oli toda kurb kuulata . </s> <s> Aleksandre-kooli direktoriks oli mitugi kanget tahtjat , kas nüüd siis hakatakse võistu järele andma ? </s> </p>
<p> <s> “ Egas teie , auline Kunderi-herra , ole oma plaanidest Veske-herrale kõnelenud ? ” </s> </p>
<p> <s> “ Miks ka mitte ? ” </s> </p>
<p> <s> “ Niipalju kui teada - ka doktor Veske ei pea ennast direktori ametisse sobimatuks . ” </s> </p>
<p> <s> Juhan Kunder hakkas naerma , nii et habenakrants võdises . </s> </p>
<p> <s> “ Meie oleme vennasemad vennad , ei meie vahel kadeduse kriipsu ole ette tulnud ! </s> <s> Me oleme kahe piale laulegi teinud , mina ühed salmid , Veske sialsamas teised , klapib aga küll ; Mäelt tähtis taevast vaatad on ühe sihukese pialiskiri . </s> <s> Ia laul sai . ” </s> </p>
<p> <s> “ Ja kumma nimele too laul sai ? ” </s> </p>
<p> <s> “ Veskele . ” </s> </p>
<p> <s> Kunderi-herra soris oma habena-taras , ennegu ütles : </s> </p>
<p> <s> “ Ah mis tühja ! </s> <s> Läki , vast on Veske viel kodu . ” </s> </p>
<p> <s> Jott Tee oli Mihkel Veske pool käinud , kui too Emajõe uulitsas Rassi majas elas . </s> <s> Oli olnud pisuke tuba , kaunis koristamata , pabereid , raamatuid ja talumehi viimse võimaluseni täis , arutati miskit kohtuasja , nii et Jott pidi sama targalt tagasi tulema . </s> <s> Doktor Veske oli laialt tuntud hääsüdamline isandamees , kõiki ta avitas ja üsna ilma tasuta , kui abi saaja ise ei märganud maksta , kedagi ära ei tõuganud ; ehk küll universiteedi ettelugemisele hildaks jääma pidi , ei jaksanud ta uulitsalgi vastatuleja jutujora katki lõigata ; studendid oodaku või ärgu oodaku . </s> <s> Nüüd elas Weske - nagu ta oma nime kirjutas - Veski uulitsas Lenzi majas tükkis oma W-kujulise panthabenaga . </s> <s> Veski , Weske ja W-habe - täis värk ! </s> <s> Õieti küll ei tohiks vanapoisid habenat kanda , aga too on vast Võnnu säädus , mis muial tundmata . </s> </p>
<p> <s> Nad olid väheke vara saanud : Veske ei olnud veel ülesse tõusnud , sest ta polnud veel magama heitnud , oli istunud õhtast saadik oma mustas mulgi laaprokis ; kui ust valla tegema tuli , rippusid selja tagant vammuse alt püksitraksi otsad , nood ei olnud õlgade vaevajaks venitatud , vaid ripnesid püksivärvli küljest vabadusse . </s> <s> Ja puhast maniskut ei olnud ta veel pannud ega päädki sugenud . </s> <s> Jotile tuli meele , mis Mihkel Veske oli senaator Manasseinile antavate palvekirjade alla kirjutanud : õiguse otsimise vaevast väsinud ja higine dr. Weske . </s> </p>
<p> <s> “ Tere ka , armas tuapoiss , kas doktoriherra ka piaks kodumail olema ? ” küsis Kunder sügava kummardusega ja keerutas uhke kaarega oma musta laiaveerelist kaapkübarat rinna kohal . </s> </p>
<p> <s> “ Doktoriherrad on kodu ja lasevad kõrgeaulisi sisse paluda , ” ladus Veske kummardusi vasta ; trakside nallid tilisesivad tasakesti nagu aisakellad jõulureel . “ Punane reinvein ja viinamarjad juba oodavad kõrgesti sündinud külalisi ja hapnevad tasakeste . ” </s> </p>
<p> <s> Pääle raamatupuntra ei olnud sohvalaual midagi . </s> </p>
<p> <s> “ Ia kui sul allitand leibagi on , sina ei ole Jakobsoni masti mies , et viinamarjad laual , ” ütles Kunder sõbraliselt . “ Tõin sulle tüöjõudu , võta aga vasta - herra Jott Tee , meie vana sõber ja uus priiherra ! ” </s> </p>
<p> <s> “ See pagan jo Tartumaa mees ! ” </s> </p>
<p> <s> “ Me oleme mõelnud ju kirjaviisid ühendada . ” </s> </p>
<p> <s> “ Kesk-talinamaa keele peale . ” </s> </p>
<p> <s> “ Kui Tartu kiel peris kõrvale jäeb , ei ole sie ju ühendamine , sie on sulatamine ja selge vägivald . ” </s> </p>
<p> <s> “ Kui ei ole naljalt kaht raamatut leida , kus kirjutamise viis täieste ja igapidi ühte lähab , siis tuleb üks kirjaviis õigeks võtta , nimelt see , mis rahvas enamiste viisiks võtab , ja see on kesk-talinamaa keel . ” </s> </p>
<p> <s> Nüüd ütles Jottki sõna sekka : </s> </p>
<p> <s> “ Koolmeistred ei tea , mida õppama peavad , kas Kurriku Kirjutamise õpetuse järgi ehk Hermanni Eesti keele grammatika järgi ehk Nebocati Kündja järgi ehk peab too olema Veske Eesti keele häälte õpetus ja kirjutuse viis ; igamees laulab , kuis nokk loodud . </s> <s> Mina olen kah ühtepuhku ümber õppind , varsti Võnnu keele sootumaks kaotand , ennegu vastse leidnud ! ” </s> </p>
<p> <s> “ Nigu Kurrik ütleb : meil puududa mõjumees , keda kõik kuulaksivad ; olla loodetud Wiedemanni grammatika peale , aga see seletab kuis on ega ütle kuis peaks olema . </s> <s> Parteilised silmaklapid ei lase kurrikutel näha - vast ehk mõjumees ju on meie keskel ! ” ütles Veske . </s> </p>
<p> <s> Kunder ütles : </s> </p>
<p> <s> “ Tahab rahvas edasi , siis ei või tema kiel uue asjade juures mitte tagasi jäeda . </s> <s> Paastukuul reagiti kirjamieste seltsis üleüldiselt pruugitava kirjaviisi üle seitse tunnikest ja ikke ei midagi ! </s> <s> Nüid tahetakse kirjaviisi parandamise kommissioni viel suuremaks ajada , sial on juba kõik kirjas , kes meil ültse olemas : Wiedemann , Weske , Hermann , Hurt , Grenzstein , Järv , Kõrv , Kurrik , Kunder , Jõgever , Eisen , Bergmann ja kes kõik , üksi Jott Tee sialt viel puudu . ” </s> </p>
<p> <s> “ Suurmehed , hääkeelemehed ja teised , jt , jott tee , ” ütles Jott . “ Mina olen nõus igatepidi . </s> <s> Mis teil päämiseks vaieluseks on ? </s> <s> Mis Hurt ette on pannud - vahet pidada möödanikus sina ja nemad vahel , näituseks sina läksid , nemad läksivad - too on nüüd vist üleüldiseks hääks pruugiks saanud ? ” </s> </p>
<p> <s> “ See Hurda uuendus võiks ka olemata olla - nagu Eisen tahabki vana pruugi tagasi võtta . </s> <s> Hurt ja Hermann seista teaduse põhja peal , no kullakesed , mina ommetegi olen võrdlevat keeleteadust tuhteerinud ja mina seisan teaduslise põhja peal ! ” hüiatas Veske . “ Hurt tahab hää-pää-mää ! , kui ommetegi kesk-talinamaal on selge hea-pea ; Hurt tahab nüüd-hüüdma , kui Veske tahab selget nüid-hüidma ; Hurt ja Hermann tahavad võõras-mõõt , kui ommetegi kostab selgeste võeras-mõet ! </s> <s> Hurt ütleb seal olema sigaduse ja peal miski päässe puutuva , sest tema tahab määgida ! </s> <s> See lai ää-ää on üsna ilust ilma ja nõuab liiga suu-lautamist ! </s> <s> Kiriklaste partei näitab kaunis järele andmata olema , aga rahvameeste erakond ei saa ka alla jätta . ” </s> </p>
<p> <s> Kunderil oli kohe salm varnast võtta : </s> </p><lg type="free"><l> Olgu vaenlastega vaenlus , </l><l> vendadega - venna kaenlus ! </l></lg>
<p> <s> Tollest kirglisest etteastest oli aimata õndsa Jakobsoni vaimu ; Carl Robert ütles end kah kõikides küsimustes histooria põhja pääl seisma . </s> </p>
<p> <s> Jott vaatas : nad olivad väljaspidiseltki Jakobsoni vurhvi , nood toredad Mulgimaa mehed oma suure habena , sirge nina ja kõrge otsaga . </s> <s> Kõige velisemad vellekesed . </s> <s> Too vahe vast , et Kunder muudku silis oma parda kahe käega vaheldamisi parrajuurikast otse alla tipuni , tema korjas viimsed kui karvad korraliseks luuaks kokku ; Veskel toovasta oli hää käsi ikke mõne raamatuga või kõnele takti löömisega kinni , tema silis kura käega kaks-kolm ropsakut kurapoolist W-haru kurale ja siis kohe hääpoolist W-haru hääle ; tema lahutas habena kahte lehte laiale , nõnda et nood kärmel hildaks jääma käigil üle õlgade vuhisesivad . </s> </p>
<p> <s> Salmid , mis kanged mulgipojad habetand suust valida häälega esile tõivad , olid teinekord ühte vurhvi , väsimata laulsivad nad Eestimaa mägede ilust . </s> <s> Kunder näituseks - </s> </p><lg type="free"><l> Kui siit pilve piirilt alla vaadan </l><l> üle õitsva Eesti maa , </l><l> rõemu lauulu siis maailma saadan , </l><l> hüian valju healega : </l><l> Siin on ilus elada ! </l></lg>
<p> <s> Kena keik , aga veli Veske võttis tihtigi kummkübara maha , keerutas toda kõrgel pää kohal , seisku jalge all Mulgimaa mäed või püha Munamägi ise , ja laulis vaimustatult , ehkki ta viisile mitte igas noodis pihta ei saanud , aga mis tost - </s> </p><lg type="free"><l> Minge üles mägedele , </l><l> tuule õrna õhule ! </l><l> Vaatke alla oru põhja </l><l> üle lille iilguse ! </l><l> Vaatke , kuidas oja keerleb </l><l> läbi luha läikiva ! </l><l> Ja siis üidke alla orgu : </l><l> ilus oled , isamaa ! </l></lg>
<p> <s> Kunder teinekord ja teisal ehk ka säälsamas laskis oma kaabu kõrgesse tantsima , kui manu hõiskas - </s> </p><lg type="free"><l> Mu õnnis isa võttis </l><l> kord käe kõrva mind </l><l> ning viis mind mäe otsa , </l><l> seal tõstis üles mind . </l><l> “ Kui kasvad , poeg , siis püia , </l><l> et pühaks piad see maa ! </l><l> Sest ta on ea ja ilus </l><l> kui Eeden ilmala . ” </l></lg>
<p> <s> Kunderi laul maha lauletud , hakatas Veske vastset - </s> </p><lg type="free"><l> Kas tunned maad , mis Peipsi rannalt </l><l> viib Läänemere rannale </l><l> ja Munamäe metsalt , murult </l><l> viib lahke Soome lahele ? </l></lg>
<p> <s> Too näitas kui üks pisuke armas laulupidu jälle , kuna kõik , kes kuulma sattusivad , ennast unetavalt kaasa lõivad . </s> <s> Lõpuks ommete oldi valla saksa mustritest , lõpuks ommete olivad sündinud Eestirahva enda laulud ! </s> <s> Nüüd paistis küll todaviisi , et Jott Tee ei saa Terikeste mäelt Jott Tee riimisid alla hüüda , kui ka tuleks kange tahtmine . </s> <s> Kõrged salmid pandsivad tagant tulejatele tee kinni . </s> <s> Jott Tee peab nüüd kõrgemalt lendama . </s> <s> Kui vaid tiivad kannaksivad ! </s> </p>
<p> <s> Mihkel Veske hoidis sinist savikaussi jaheda veega lauajala varjus , sinna kastis ta viledaks kulunud käterätti ja puserdas välja ning lehvitas toatuules jahedamaks , lappis sidemeks ja pandis enda otsaesisele une vaeva peletuseks ; hõredad piisad tilkusivad juuste piirilt üle palete ja kadusivad kollaka habeme metsa , mõned tilgad veeresivad silmadessegi , tuues kipitusele leevendust . </s> <s> Keeledoktor Veske õppis vene keelt . </s> <s> Ta oli peris aabitsast pidanud algama . </s> </p>
<p> <s> Kitsa kõrge akna taga ahetas Moskva suvehommik . </s> <s> Roshdestvenski pereuulokis Panahvidini möbleeritud numbritoas polnud veel palavaks kiskunud , oli karge ning hämar . </s> <s> Suur maja magas , vaid köögi kandist imbus sibulaküpsetuse vingu ning potikaante kilksatusi . </s> <s> Veske kõht oli hele , toidulehk pani südame kergeste pöörama ; ta võttis suhvlist leivakooriku ja näsis seda . </s> <s> Talle tuli meele , kuis ta omal ajal oli Leiptsigi uulitsatel käinud kergelt ja kopikata kui harakas , raamatumapp kaenlas ja kirju puleeritud palmipuust kepp käes , rohilane studendimüts koos hoidmas ilma lahuta juukselokke . </s> <s> Maailm oli olnud värviline ja tühi kõht kerge kanda , kui aga prohvessorid jutule võtsivad . </s> <s> Nüüd oli tal aastat nelikümmend neli turjal ja kuusteistku keelt suus , aga näed seda ühte mis tarvis vestitaskust võtta ikka ei ole . </s> </p>
<p> <s> Mihkel Veske surus sõrmed kõrvade auku , et köögimampslite kriiskavad naljatused kööki jätta : sedasorti sõnu oli ta Moskva basaaridel studeerinud , olid head mahlased sõnad küll , aga ei passinuvad Turgenjeviga paari . </s> <s> Veske luges Turgenjevit lause kaupa , pandis silmad kinni , kordas ja kordas peast , kuni jälle üks lause viimase kui komani paika oli jäänud . </s> <s> Veskel oli kõva pea , vahel pidi ta ennast juukstest kiskuma , et valu avitaks meelemõistust praavitada . </s> <s> Nii oli juba Paistu koolis olnud : sellal kui koolivennad vahetundi pidasivad , oli tema vaeneke tiigi kaldal istunud , maast või taskust kiva võtnud , neid vette pildunud ja muudkui korrutanud : die Welle - laine , die Welle - laine , ise vaadanud , kuis kivike veepinnale rõngakese tekitas ; sihukese kadumata rõnga peaks iga uus sõna õppija pealuu sisse mõlkima . </s> </p>
<p> <s> Ukse alt topiti hommikused seitungid - gasetõ - tuppa . </s> <s> Veske viskas Turgenjevi käest ära sohvale ja hakkas , pleiats risti hammaste vahel , novosti läbi uurima , tundmata sõnu ja uusi välja ütlemisi alla kriipsutama . </s> <s> Tuleb meele jätta : bazar on turg , pažar on tulekahi . </s> <s> Veske pingutas võeraid helisevaid häälikuid healega ütelda : bazar - bazar - bazar ; pažar - pažar - pažar ; bazar - pažar - bazar - pažar ! </s> <s> Äkki läks mõte eksi , minevikust kargas kõrvadesse saksa studentide ilkuv küsimus , kui need talle pimedas Veski uulitsas teele ette olivad hüpanud : “ Herr Doktor , wo brennt es ? ” Ja nii ühtepuhku , nädalist nädalisse , et neil ka villand ei saanud . </s> <s> Kus põleb - kuski ei põle ! </s> <s> Veske oli lõpuks paraja vastuse leidnud : “ Eks neil häbematastel saba all põlegi , kes minu kohta tühja juttu ajavad . ” </s> </p>
<p> <s> Too pidi Tartu sakslastele ootamata ehmatus küll olema , kui selgeks sai , et majade maha põletaja oli olnud nende oma poiss , Tartu ülikooli õppija , Riia seltskonna liige David Schwartz ; kohtu ees ütles see endal tulehulluse olevat , ta olla neliteistku maja maani põletanud . </s> <s> Sakslased olivad üsna kindlad olnud , et tegutseb Majapõletajate Selts , kelle eesotsas pidada doktor Veske seisma . </s> <s> Eestlasedki olivad seda juttu viimaks uskuma jäenud , küllap neil perast poolteist häbi oli . </s> <s> Vesket olivad konstaablid vintsutanud , tema meheke püsis politseilise järelevalve all , tema kortenit ja sõprade kodusid otsiti läbi , Veske pidi aru andma , kes misperast tema pool käivad ; ei usutud , et ta keele uurimise tarvis maad pidi sõidab , konstaabli mõistusele tundus sihuke tegevus lapsik olema , tema uskus , et Veske teeb politikat , õhutab maarahva vastahakku . </s> <s> Kuda sa sihukese ilmvõimata süidistuse vasta palja sõnaga saad ! </s> <s> Ega saanudki , kuraatori-herra Stackelberg pandis Veskele ette kõikidest seltsidest välja astuda , seitungitesse kirjutamine lõpetada , vallavanemate koosolekut mitte juhatada - või oma amet universiteedi peal maha panna . </s> <s> Ei jäenudki muud nõu , kui abiraha vasta võtta ja Ungarisse keelereisule sõita , et valmistada ennast soome sugu keelte lektoriks Kaasani universiteedis . </s> <s> Ettelugemised pidi vene keeles peetama , vähem kui nelja kuuga tuli riigikeel kantslikõlvuliseks lihvida . </s> </p>
<p> <s> Mihkel Veske oli esite Peeterburgis Novõi pereuulokil Vana-Riia võerastemajas toa võtnud , kus sõbrad temaga vene keelt reakimas käisivad . </s> <s> Grammatika sai ta kui keeleteadlane kohe kätte , aga välja reakimisega oli murdmist nii lugemisel kui kõnes . </s> <s> Peeterburgis oli kohe vana häda käes - tuhat tuttavat kõiksugu hädapalvetega , nõnda et vaene õppija kümnesse kanti kisuti . </s> <s> Siis leidsivad sõbrad peasetee - Moskvasse pakku ! </s> </p>
<p> <s> Peeterburgi piblioteegis sai Veske kogemata otsale , mis temaga Tartus õieti sündinud oli : ta leidis ühe raamatukese , Leiptsigis välja antud Nass Ostzeiskii vopross , kus tehti juttu eestlaste kirglisest tahtmisest parunite mõisamajasid maha põletada , see olla juba rahvalauludes kirjas . </s> <s> Näituseks toodi üks kallendrelaul , mida Veske öeldi rahva suust korjanud olema - </s> </p><lg type="free"><l> Uiu tuiu hunta palju , </l><l> toa taga tonta palju , </l><l> kurjal härral kulda palju , </l><l> kelmil kupjal keppa palju , </l><l> vahimehel vitsu palju , </l><l> vaesel rahval valu palju , </l><l> teopoistel tööda palju , </l><l> laias saalis laisku palju , </l><l> pere parsil peerga palju , </l><l> kambri otsas kassa palju . </l></lg>
<p> <s> Kaks viimist värssi oli ümber pandud nõnda , nagu peetaks peergusid parsi peal mõisa räästasse tule sütitamiseks , kuna tahetakse härra varakambresse sisse murda - rahakassa olla selge sõnaga nimetatud ! </s> <s> Sellesama kallendre naljanurga lugu prussakatele rohu valmistamisest olla rohkem kui avalik väljakutse - rohi olla mõistagi püssirohi ja prussakad olla mõisnikud või õigeusu vaimulikud ! </s> <s> Ja edesi veel terve rida süitõendusi ! </s> <s> Kes keeleoskamata ja meelemõistuseta Eestimees sihukest küll venelastele ette oli laulnud ! </s> </p>
<p> <s> Suure healega võis selle peale naerda ja Veske naeriski mürinal ; ei olnud temast pahaks panejat või tüli kiskujat - millist loomuomadust talle endale pahaks oli pandud . </s> <s> Ei olnud ta omal ajal Kreutzwaldi peale kurjaks saanud kitsehabemikuks ja keeletuhnijaks sõimatuse perast , ega Jakobsoni peale , kui see tema saksakeelsed laulud ära needis ; Veske oli valmis õppima , läks Kurgjale äratust ning juhatust saama - ja langes nüid omakord sakslaste viha alla kui sakalaner . </s> <s> Keeruline oli toime tulla Eesti maal Vene riigis Sakslaste võimu all ! </s> </p>
<p> <s> Nüid peaks pöere tulema - selle ta ütles välja oma kirjanduslises ajakirjas Oma Maa : Võeras Venemaa peab eestlasele tuttavaks omaks maaks , armsaks kodumaaks saama . </s> <s> Sihukest ausat tunnistamist panivad Eestimehed Veskele patuks ; Veske õrnal hingel oli vendade võeristust raske taluda , ja nõnda valitses vastastikune heameel , et doktor nüid ära Kaasani poole liikus . </s> <s> Seltsivennad kirjamehed ütlesivad avalikult , et lõppeks saab kirjaviisis kokku leppida , kuna takistus eest ära on . </s> <s> Nemad pidasivad silmas Veske doktoritööd eesti healte kolmest pikkuse järgust , millele tuginedes oli doktor nõudnud keskmise ja pikema pikkuse märkimist kirjas , et tehtaks selge vahe metsa puu ja läks mettsa kirjutusel , ja et au-au teeb koer , kuna mees kaitseb oma auu . </s> <s> Hurt leidis nõudmise üsna kõlbmata ja üleliigse olevat , Hurt oli Vesket juba Leiptsigi linna manitsenud : ärge kippuge liig vara oma valguse küünald vaka alt võtma ! </s> <s> Peab siis küinal enne maha põlema , kui ta nähtavaks tehakse ? </s> </p>
<p> <s> Mihkel Veske kastis räti venesinisesse savikaussi , puserdas välja , raputas jahedaks , lappas sidemeks , köitis pea ümber . </s> <s> Elamise korra vastasus andis rängalt tunda , aga kuidagi pidi inimene päevi pikemaks venitama , et need rohkem mahutaksivad . </s> <s> Mis kõige hullem - hirmus luuletamise isu tuli peale , Leiptsigis oli ta kõige kiiremal ajal üks päev kuusteistku luuletust kirjutanud , ennegu rahu sai . </s> <s> Hurt oli seekord manitsenud tagasi hoida kehvade salmide sehkendamisel . </s> <s> Hurdal vast pole luuletamise häda peal käinud . </s> </p>
<p> <s> Veske otsis raamatute peidust ühe kritseldatud paberilehe , kus poolik laul peal - Päikesele . </s> <s> Ta võttis pleiatsi hammaste vahelt ja kirjutas enese tagant aega varastades : </s> </p><lg type="free"><l> Päike , oh õnnista Eesti rahvast ! </l><l> Kaob kord Eestlaste keele kõla , </l><l> ära siis sinagi tõuse ja ela ! </l></lg>
<p> <s> Kass näugus ukse taga , haledalt , justkui oleks temalgi maailmavalu . </s> </p>
<p> <s> Kas ja kass , seal ka on peen vahe , seda ka tuleks kirjas märkida , mõtles Veske . </s> <s> Kas oleks hõlpsam pruukida essi peal ehk all kriipsukest ehk komakest ehk punktikest , mine tea , keeruliseks siiski ei tohi kirjutust ajada , et igaüks karjalaps toime tuleks . </s> </p>
<p> <s> Kass kräunus ukse taga , hakkas järsku haukuma , lisaks veel mürinal naerma . </s> </p>
<p> <s> Veske kiskus ukse lahti - Juhan Kunder kurivaim ! </s> <s> See igavene naljahammas ja kihvamees ! </s> </p>
<p> <s> “ Et kust sina siis välja sulasid ? </s> <s> Oled Kaasanis elajaloomade heali studeerinud või suurest näljast napakaks läinud ? ” </s> </p>
<p> <s> Nad naersivad õnnelikult , patsutasivad teineteist turja pihta nagu karjapoisid , maadlesivad et habemed kui mättakõrred lehvisivad . </s> <s> Veske oli kiitsakam , tema jäi alla , tema keharamm alistus Kunderi läbitungivate silmade pilgule . </s> <s> Möbleeritud tubadest pisteti uniseid päid nähtavusse , naerdi südamliselt kaasa , tuldi valgete hõlstide väel küsima , mis maa meestega tegu . </s> <s> Oli tükk seletamist , ennegu teokarpi sai tõmbuda . </s> </p>
<p> <s> Veske kõlistas devuška ja laskis samovari tuua ; leivatükke oli tal endal . </s> <s> Kunderil oli pliine ja vareenikuid ligi võetud . </s> <s> Mis nüid vene keelest , kui pidu pilvini ! </s> <s> Ühe päevakese nelja kuu kohta võib maha logeleda , eks öö tee kaotuse tasa . </s> </p>
<p> <s> “ Tead ka , keda ma vaksalis trehvasin - Jott Teed ! </s> <s> Oli teine just Eestist tulnud , saatis sulle terviseid . ” </s> </p>
<p> <s> “ Mis ta reakis ka ? ” </s> </p>
<p> <s> “ Et Eestist ? </s> <s> No sial polla põrmukestki mõistlikumaks läinud . </s> <s> Tsensor Suigusaar olla trahvida saand , et ukse nimelaud eesti keeles . </s> <s> Suigusaart olla veel noomitud Pärnu laulupeo kõne perast , kus ta kahest kassist ja veiksest eesti hiirest reakinud . </s> <s> Ja nüid nõuetavat Pärnu voorimiestelt vene keelt ehk astugu ametist ära . ” </s> </p>
<p> <s> “ Noh siin reagivad kõik voorimehed vene keelt , pealegi igamees ise viisi , ” naeris Veske . “ Kui ma välja kõndima lähen , siis puhun ikka nendega juttu ja uurin kõiksugu silte ja karbikesi poodi aknal ja paberitükikesi , mis kuski pihku puutub . </s> <s> Ütle sina nüid midagi Kaasani elust ka . ” </s> </p>
<p> <s> “ Muidu oli igatepidi kena , inimesed lahked ja ilm soe , ainult et diploomi keelati mulle , nüid pole teist nõuu , kui Peeterburgi universiteeti minna . ” </s> </p>
<p> <s> “ Ilus , ilus ! </s> <s> Kui sa diploomi kätte saad ja mina Aleksandre-kooli direktor olen , siis võtan su sinna inspektoriks , ” ütles Veske . </s> </p>
<p> <s> “ Sa oled ju Kaasani universiteedi prohvessor , sealt kauge käia . ” </s> </p>
<p> <s> “ Ega ma siis käi , ma siis lendan ! ” </s> </p>
<p> <s> Kaks metsikut habemepuhmast naersivad mürinal , nii et devuška kartis tuppa tulla ja oleks samovari peaaegu pillanud . </s> <s> Veske läks tüdrukule appi , see vaeneke oli poolsurnud . </s> </p>
<p> <s> “ Ikka sa , doktor , irmutad neiukeisi - siin võersil obesenaeruga , kodus eesti healte kolme pikkusega , millest ükski neitsik midagi ei tia ega tiada tahagi . </s> <s> Viisi sa kah ei pia . </s> <s> Mina ei pane imeks , et ikka veel vanapoiss oled ja kuivand leiba süöd . ” </s> </p>
<p> <s> “ Sinul on ilus lauluheal ja noodi käekiri - teine Hermann ! - aga nied omadused kah pole sulle mõnd pruugitud pruuti külge kleepind . ” </s> </p>
<p> <s> “ Mul kärmed jalad , olen jõudnud eest ära jooksta , kui mõni neitsik ongi palavaks läinud . </s> <s> Kas minakene oleks ilmas nii pallu jõudnud korda saata , kui keegi mu kallal naaksuks ja nuriseks ja lapsukesed kisaksivad ja habet kisuksivad . ” </s> </p>
<p> <s> “ Selles on sul sula õigus . </s> <s> Mehepoeg peab valiku tegema - kas kena pesake ja pehme naisuke või kõrge kantsel ja teaduste vaimustus . ” </s> </p>
<p> <s> “ Noh Kaasanis ootab sind palju vaimustust , tsheremissid ja mordviinid on juba keeled ära teritanud sinu tarvis . </s> <s> Arvata võib , et studente , kellele ette lugeda , sul seal ei ole , siis võidki rahuliste ümber kolada , pleiats hammaste vahel . ” </s> </p>
<p> <s> Veske sortis habet kahte lehte , ennegu ütles : </s> </p>
<p> <s> “ Ega mul Tartuski studentide liigsust kurta olnud , esimesel semestrel mõneke ikka käis , aga kuus semestret kuulas mind üksainumas . ” </s> </p>
<p> <s> “ Karl August Hermann ! ” </s> </p>
<p> <s> “ Hermann jah . </s> <s> Tema oli nii kena inimene , et ettelugemisele tulles ja sealt minnes käis edesi-tagasi ja põrris kuuldesaali ust , et kaugele oleks teada , kuimitu meest Vesket kuulamas käinud . ” </s> </p>
<p> <s> Nad naersivad mürinal ja silisivad oma habemeid . </s> </p>
<p> <s> Jott Tee läks Oleviku trepist ülesse , süda kurgus , oli ettehirm kuulda - tema jutuke ei kõlbagi . </s> <s> Samas oli kindel lootus - ega asi nii hull ka ole : lehte peab ju trükitama ja kust redaktoril noid hiilgavaid juttusi võtta . </s> <s> Kui peris aus olla , oli salausk , et ühel hääl päeval - ehk täna ? - tõuseb toimetaja Joti tulles pidulikult püsti , astub manu , surub kätt , ütleb : meil on ommete jälle üks kõva kirjaseadnik ! </s> </p>
<p> <s> Grenzsteini ei olnudki , olla Riiga sõitnud kuberneri manu ; kas kaebama või kaebust õiendama , toda ei öeldud , võis ka olla , et üks tee ja kaks asja . </s> <s> Juhan Liivi ka ei olnud , too olevat kas maale või ametist hoopis ära läinud . </s> <s> Karl Eduard Sööt oli pidanud trükikotta minema , toda ka ei olnud . </s> <s> Aga Andres Rennit oli , istus köötsakil pabereid ja konisid täis laua taga ja mõtles ehk haigutas . </s> <s> Joti loo oli ta Grenzsteinile ammu üle annud , kas too paneb sisse ehk ei , toda Rennit ei teadnud ; ei ütelnud ka , kas Joti jutt talle meeldis ehk ei ; et Grenzsteinile andis , siis võis arvata , et meeldis ; et midagi ei ütelnud , siis võis arvata , et mitte nii väga . </s> <s> Jott Teel oli piinlik küsida , Rennit ei tihanud kõneleda , nemad olid ühte masti mehed , kes ootasivad , kunas teine ise asjast aru saab . </s> </p>
<p> <s> “ Ma tunnen Juhan Liivist nagu puudust , ” ütles Rennit . “ Vahel on kõige sügavama kirjutamise sees sihuke tunne , et kohe ütleb Liiv oma sängist : mis pagan sa ometi kirjutad nisukese sulega , mis nii hirmsaste krabiseb , ma ei jõua seda enam kuulata ! </s> <s> Temal hakkas pea kõige tühjemast asjast valutama , minul jälle Liivi igavesest tubakusuitsust . ” </s> </p>
<p> <s> “ Tal oli paberossi toppimise massin nagu vanaste mõisaherradel . </s> <s> Mul on silme ees , kuda ta õrnade sõrmedega võttis karbist hülse , kuda tolle toru otsa pani , kahe käega hellaste hoidis ja toppija teise otsa vasta rinda surus ning kuda varras pressis hülse tubakut täis nigu verivorsti ; siis näksis ta hammastega hülse otsast tubakut vähamaks , nii et otsakese sai õrnaste kinni pressida , ja kuda ta siis tehtud tööd uuris , lükkas nigu edesi tule otsa paneku rõõmu . ” </s> </p>
<p> <s> “ Teie , auline Jott Tee , olete sala suitsumees , tunnistage üles ! ” </s> </p>
<p> <s> “ Ei mitte , aga Liivi vahtides sain aimu suitsumehe õndsusest . </s> <s> Ise pole oma karjatsura aegsest plärust muud mõnu saanud kui triibulise taguotsa . </s> <s> Tollest avitas igaveseks . ” </s> </p>
<p> <s> “ Liiv jättis mitut puhku pattu maha , viskas ahju paberossikestad kõige karbiga ja tubakupera takka järgi , vaevles päevakese ehk teise , ja kolmandamal tormas poodi , niipea kui mõne suus paberossi märkas . ” </s> </p>
<p> <s> Jott Tee nägi , et jutt tema kirjatööst üsna kaugele oli kiskunud ning hirm ja lootus hävinenud ; ta võttis uue jutuotsa ülesse : </s> </p>
<p> <s> “ Kuda siin Olevikus venestamise käsi käib ka ? ” </s> </p>
<p> <s> “ Eks arvamisi ja aru saamisi ole mitmesugusid . </s> <s> Vahel lähab meel nii hapuks , et kisub kirjutama . ” </s> </p>
<p> <s> Rennit pakkus näha oma vastset sonetti , kus kahes esimeses salmis keegi luuletaja truualamliselt aasal kõnnib ja nurmelille nupukeisi kimpu säeb . </s> <s> Soneti edeots pidi vast tsensoriherrat uinutama , et tagaots punasest pleiatsist pääseks - </s> </p><lg type="free"><l> Toon sulle , isamaa , oh vasta võta </l><l> need lihtsad lillekesed lahkel käel , </l><l> mis pühendab sul süda soe ja truu . </l><l> See olgu tunnistuseks , et ei jäta </l><l> sind armastamast , kui ka valjul väel </l><l> sul laulu luua suletaks mu suu . </l></lg>
<p> <s> Andres Rennit võttis paberi tagasi ; et Jott midagi ütelda ei jõuaks , ütles ta ise kibekähku : </s> </p>
<p> <s> “ Kas lähme üles silmaringi laiendama ? ” </s> </p>
<p> <s> “ No lähme , kui kassi pole kodu , olgu hiirtel pidu . ” </s> </p>
<p> <s> Ado Grenzsteinil olivad uneta vanapoisi öödel tähevahtimise tuurid pääl käinud , tolleks otstarbeks oli ta katuseharjale väikse püünekese lasnud ehitada , kuhu hää mitu inimest istuma mahtus . </s> <s> Siit Toomemäe veerult neljandama majakorra kõrguselt oli näha kaugele Emajõe luhtadele , võis kokku lugeda lootsikud ja purjelodjad läikiva jõe lainetel ning inimesedki , kes Jaama uulitsas ja Annemõisas siblisivad kui kusiraudsikud . </s> <s> Värske tuuleõhk lehvis üle linna nagu mahe paitus . </s> <s> Rind sai rõõmsaks . </s> <s> Jott vilistas Veske laulu Minge üles mägedele tuule õrna õhule . </s> </p>
<p> <s> “ Jah , ” ohkas Rennit , “ palju on Veskekene teinud ja vähe temast mäletatakse - juba nüüd ! </s> <s> Kas teie tema matussel ei käinud ? ” </s> </p>
<p> <s> “ Ei saanud , olin tõvesängis kui mauk maas . </s> <s> Kuulsin , et ta oli Kaasanis ära rabatud , ma ei teadnud , et tal süda üldse nõrk oli . ” </s> </p>
<p> <s> “ Palju rahvast jooksis kokku , hirmus palju , nüüd korraga oli kõigil tarvis vahtima tulla , kui enne olid doktori isamaalt välja sülitanud . </s> <s> Treffneri kooli poisid läksivad vaksalisse tõrvalontidega vasta , kirst kanti läbi linna , tõrvalondid ümber , politsei ei olnud nii palju lontisid lubanud , kui tahetud oli . </s> <s> Käis äge vaielus , kuhu matta , rahvas ei tahtnuvad , et universiteedi uuele kirikaiale , olla saksa kirikaid , aga surnu olla rahva oma . </s> <s> Lõpuks siiski lepiti kokku - universiteet ka ju rahva oma ja Veske universiteedi mees . </s> <s> Nii palju nutmist seal küll ei olnud kui õndsa Jakobsoni matussel , kas teie olite seal ? ” </s> </p>
<p> <s> “ Ei olnud , märgutasin Kurgjale minna küll , aga teed olivad ju põhjatumad , ei uskunud minna . ” </s> </p>
<p> <s> “ Eestimehed surevad vasta kevadet , Jakobson märtsis , Kunder aprillis ; Rakverre oli kah igavene tegu Kunderit matma saada , see oli Peeterburgis tüihvusse surenud ; temast jäi nägemata , kuis mõni kuu hiljem Aleksandre-kool lahti tehti kui Kaarlimõisa Vene Linnakool - noh Kunderikene , seal on su rahva au ja unistus ja raha kokkupanu , kas tahad direktoriks minna - või kes sind oleks võtnudki ! </s> <s> Palju kurba rahvast oli seal hauakünkal koos . </s> <s> Aga kõige rohkem rahvast oli ikka Kurgjal . </s> <s> Teil on õigus , teed olivad põhjatumad , ei saanud hobusega , käisin kogu maa jalgsi , ligi sada versta . </s> <s> Seal ei peasenud esimese hooga surnukeha nägema , see oli väikeses eluruumis lahtises kirstus , mulgi vammus seljas . </s> <s> Üsna oma nägu oli , ehk küll tüihvusest ja kopsu põlendikust vaevatud ; ega üks haigus korraga olekski seda meest maha võtnud . ” </s> </p>
<p> <s> “ Rahvas kõnelesivad esite , et saksad on Jakobsoni tapnuvad . ” </s> </p>
<p> <s> “ Seda reagiti Veskest ka , et ega see mees õiget surma surenud , sest kirstu lahti ei tehtud - kus sa saad teha , Kaasanist pikk tee olnud . </s> <s> Nisuke jutt ei näita muud kui rahva armastust , nemad hoiaksivad oma pooljumalad endale igaveseks . ” </s> </p>
<p> <s> “ Nood poisid olid ju häbemata noored , mitte viitkümmentki , Kunder koguni kolmkümmend viis . </s> <s> Aga nad olivad kiireste elanud . ” </s> </p>
<p> <s> “ Lydia Koidula oli ka ainult nelikümmend kolm , teda leinati kirjasõnas , teda ei olnud nagu periselt olemas enam : kes teab Emajõe ööbikust võõrsil , kui ta häält ei tee ! </s> <s> Vähe aega on tarvis suure inimese unustamiseks . </s> <s> Vana Jannsengi oli maha kantud kümme aastat enne surma , nagu ta ära halvati ; matussele muidugi tuldi , vast tänuvõlga maksma . </s> <s> Nagu ka Kreutzwaldile . </s> <s> Lauluisa lugupidajad ei saanuvad surmast teada , Kreutzwald oli tahtnud vaikselt matetud saada , küllap olid kibedad mälestused või ei tahtnud asjanda kulusid väimehele ; ta sures reedel , ajalehed ei ilmunuvad , ja nii lugesivad mõnedki teise nädali seitungist - juba matetud ! </s> <s> Mina olen kõiki neid mulda saatnud , Jakobsoni matus oli kõigist suurem . </s> <s> Toda arvasivad Jakobsoni vaenlased ka - lutri kiriku kelli ei lubatud helistada , ainult õigeusu omi siis löödi . ” </s> </p>
<p> <s> “ Kreutzwald elas oma ajast üle . </s> <s> Noorelt peab luuletaja ning rahvamees surema , noorelt ja ülekohtuselt ! </s> <s> Siis vast võib ta oma rahva südant liigutada , ” ütles Jott Tee . </s> </p>
<p> <s> “ Teisel hommikul , kui ma Jakobsoni matusselt tagasi läksin , tuli ühel metsa vahelisel teel suur kuuehobuse postvanker järgi , seal oli küll oma tosin sõitjat peal , Jakobsoni õed Natalie ja Rosalie , doktor Veske , Hugo Treffner , Jakob Kõrv , paar üliõppijat ja paar Peeterburgi herrat , kõik ei mahtunuvad istuma , õnnis Veske seisis püsti , kübar ühes peos ja teise käega lõi takti , nad laulsivad sealsamas tehtud laulu : Vändra jõe haljal kaldal Kerkib küngas puude all , Liivasõmer teda katab , Keda leinad , Eestimaa ! </s> <s> Ei ole ma võimsamat matust näinud , herra Tee ! </s> <s> Ei sihukesi mehi enam tehta ! ” </s> </p>
<p> <s> “ Mulgimaa muld ja Viljandi veri on viljakas , kui mõtlema hakkad - enamjagu nad õndsakesed säält kandist perit olivad . ” </s> </p>
<p> <s> “ Kolm suurt mulki on veel alles : Johann Köler - Köleri lisanimigi on Wiliandi - ja üks teine , Viljandi ööbik - samuti Villi Andi - minu armas laulikisa Friedrich Kuhlbars , ja üks kolmas - Viljandi laulik , õitsi ööbik Ado Reinvald . </s> <s> Nemad õnneks elavad veel . ” </s> </p>
<p> <s> “ Ja üks neljas - Sakala ööbik Andres Rennit , ” ütles Jott Tee . </s> </p>
<p> <s> “ Ja üks Võnnu ööbik Jott Tee , ” ütles Rennit . </s> </p>
<p> <s> “ Elame veel . </s> <s> Kirjutame veel , ” ütles Tee . </s> </p>
<p> <s> Emand Paula Hermann õiendas ettevaatlikult kohvitassidega - mitte et ta neid puruks teha oleks kartnud , küll aga hoolis isand Karl Augusti hinge rahust . </s> <s> August oli ülemal pool ette pannud - mitte herra ja proua , mitte võõraste sõnadega , vaid isand ja emand ; noh olgu vähemalt tema enda kodus see kena pruuk . </s> <s> Ja isand laulis - nagu kuulda - oma kabinetis - </s> </p><lg type="free"><l> Oh laula ja hõiska , </l><l> sest lauluaeg on käes ! </l><l> Su priiuse kõla , </l><l> see helisegu väes ! </l><l> Kõik muret ja häda </l><l> oh unusta nüüd ! </l><l> Ja südant sul täitku </l><l> ükspäinis rõõm ja hüüd ! </l></lg>
<p> <s> Selle laulu , nii sõnad kui viisi , oli tema kallis mees - kui ta veel tema kallis mees polnud - kirjutanud just enne gümnaasiumi lõpueksamit ; kui August nüüd seda kodus laulis , siis oli ikka mõnd katsumist , mõnd elueksamit oodata , siis oli isand närviline , olgu või tassi kilksatus , kõik häiris ja ärritas . </s> </p>
<p> <s> Paula lõikus leiba lahti , vaatas , kas kuuele hingele - neli suure isuga last - oli ikka volipärast . </s> </p><lg type="free"><l> Mis maksab muretsus , </l><l> mis saadab kurvastus , </l><l> ehk kui sul alati </l><l> üks ai ! ja ah ! on suus ? </l></lg>
<p> <s> Võis olla , et emand Paula ainult kujutas ette isanda häiritust , maalis seinatonti ; Paula ehk oli sedasorti mure eelmisest abielust kaasa toonud , olles ebaõnnestunud kooselu painest ettevaatlikuks ja heitunuks kooldunud . </s> <s> Paula ohkas . </s> <s> Poleks ta esimene mees ruttu ära surenud , kes teab , misuke hirmutatud mamslike oleks temast saanud , nisuke kes kohkub igast kulmukortsutusest ja tunneb halvas ilmas end süüdi . </s> <s> Jumal oli Paulat karistanud , et ta ei jaksanud häbeliku Hermanni kosimist ära oodata ja läks mehele kiusakast tujust , otsekui saaks sellega Hermannit kannustada . </s> </p>
<p> <s> Paula ohkas . </s> <s> Ta oli salakesi endamisi mõtiskledes arvamisele jõudnud , et naisterahvad meesterahvastele mitte alla ei jää - ei vaimujõult ega tunde-eluliselt , vastapidi - teinekord on nad sitkemad ja kindlamad oma eeskavas , kui see neil kord juba on . </s> <s> Politikast naised end eksitada ei lase - kui nad mõnest mehest eksitatud ei saa . </s> </p>
<p> <s> Ja Paula ohkas jälle , sellal kui tema isand ja käskija lõõritas - </s> </p><lg type="free"><l> Kui aga saadad sa </l><l> kõik mured minema , </l><l> ja ajad hingest , mis sulle valu teeb , </l><l> siis kõik su asi sulle parem korda läeb . </l></lg>
<p> <s> Paula tõi käsikambrist võid ja eilast keeduliha , Paula võttis terava noa ning lõikas ämmamamma tehtud talusinki ka , see oli küll veertest kollakaks kiskunud , aga ei kõlvanud ära visata , kallis kraam igas mõttes . </s> <s> August armastas üliväga oma kasuema ja iga pisemat palakest , mis see tore naine oma vaesusest näpistas omapoolse armastuse märgiks ; Augusti päris emakene Anu oli lapsevoodisse surenud , August pidas ennast ilmteadmata süüdlaseks - ja kartis nüüd kellegile inimesele kannatust põhjustada , olgu oma arvamist järsult välja ütelda või muret ja tuska palge pääl kanda . </s> <s> Enda tagasi hoidmine kasvatas okkad sissepidi , need tegivad hingele haiget . </s> </p><lg type="free"><l> Sest ole rõõmus sa </l><l> ja ikka lauluga </l><l> sa elu pahandust </l><l> ja valu vähenda . </l></lg>
<p> <s> Oli kuulda nagu tooli lükkamise sahinat , ja laul tuli lähemale . - </s> </p><lg type="free"><l> Ja mõtle järele : </l><l> eks ole tõsi see , </l><l> et mure tarvis sind </l><l> ei toodud ilmale ? </l><l> Kui oled õige mees , </l><l> kel rahu südames , </l><l> siis elad ilmas sa </l><l> kui lillepõõsa sees . </l></lg>
<p> <s> August seisiski söögitoa uksel ; ainus pilk tema silmadesse näitas Paulale , et mees on õige mees , ent lõhnav lillepõõsas , milles ta elab , peab küll üks okkaline kibuvits olema . </s> <s> Sellepärast vaigistas Paula söögilaua taha tormavaid lapsi erilise silmavaatega , mida need mõistma olivad õppinud . </s> <s> Kombekalt kobistati jalad laua alla ja käed laua peale ning mitte kui üks mükslemine . </s> </p>
<p> <s> “ Sa oled alati nii tore olnud seal dirigendipuldis , kui sa seda laulu juhatad , ” ütles Paula . </s> </p>
<p> <s> Karl August Hermann oli märkusest väheke pettunud . </s> <s> Oma laulu juhatades , mitu tuhat meest enda ees ja mitukümmend tuhat selja taga mühamas , oli ta tundnud end taevasse tõstetud olevat ; nagu mõni imetegija või pooljumal oli ta kiiduavaldusi vasta võtnud , jälle käed tõstnud uueks lauluks või nagu õnnistuseks , ise ka üleni laul , laulurõõm , laulujoovastus , vaevu jalul seistes , peaaegu nuttes oli ta oma rahvast valitsenud . </s> <s> Ja Paula nüüd - sa olid tore ! </s> </p>
<p> <s> Laulupidu on ikka olnud koht , kus unustad riiu ja nääklused , mis enne iga pidu käinud , ja sellegi , et mõni vene leht nagunii pahandab , et vene laule ei olevat lauldudki ja et isegi laulmine olevat Baltikumis politikat täis ; saksa lehed ei ole rahul , et saksa laule ei olegi kavas , ja eesti lehed naeravad - Hermann tahab pillide ja nootidega rahva põlve parandada ! </s> <s> Nemad arvavad , et seda saab politika korrutamisega teha ; ei saa aga küll , meie rahva tarkus ei seisne niipalju politilises tarkuses kui kõlbluses , hariduses ja tundepuhtuses - kui rääkida rahvast , mitte ajalehtedest . </s> </p>
<p> <s> “ Olevik kirjutab , et minu laulud olevat näpatud - noh ühtki noodipääkest ei saa Grenzstein minu töödest ära võtta ! ” ütles August . “ Grenzstein oli muidu ju sinu sõber . ” </s> </p>
<p> <s> “ Ennemalt ! </s> <s> See oli minu Grammatika ilmudes - siis kui Valgus pilkas minu mandžu keele uurimist , Tallinna Sõber nimetas minu püüdlusi meeletuks kõrkuseks : eesti keel ei jaksavat seda koormat kanda , mis mina temalt nõuan , õnnis Veske naeris Oma Maas , et mina olevat säädused võtnud saksa grammatikast ; noh kui sakslastel nina pääs , ega siis eestlased pruugi ilma ninata käia . </s> <s> Virulane kilkas ka muidugi kaasa , ainult Olevik kiitis siis minu tööd - et kõige tähtsam töö üleüldse : see , millest Stahl ja Hornung alustanud , mida Ahrens edasi arendanud ja Wiedemann kogunud , see on nüüd täieks saanud , nii ta ütles . </s> <s> Pärast seda oli mul õnnetus oma Postimehes paar laitvat sõna Grenzsteini Lugemise raamatu kohta lausuda , ja nüüd ei kõlba Grenzsteinile miski , mil minu nime märk küljes ! ” </s> </p>
<p> <s> Hermann määris võid leiva peale nii ägedalt , et leib ja nuga käest lendasivad , üks kummali lauale kukkus ja teine laua alla kolksatas . </s> <s> Lapsed naersivad kui ühest suust . </s> <s> Paula vaigistas neid pilguga , võidis mehele ise leiva , mida kõike see tähelegi ei pannud . </s> </p>
<p> <s> “ Sulg peaks Hermanni käest maha löödama , ta ei oska eesti keelt , nurises keegi , kes oma nime ei julgenud alla panna , oli vast vääritu nimi . </s> <s> Tallinna Sõber ehk Tallinna Tõbras naeris minu doktorikübarat , et mõnes võõramaa akadeemias olevat neid üsna odavalt saada ; no mingu siis Eichhorn ja toogu endale ka . </s> <s> Olevik kirjutab , et tal hakkab pulss kiiremine lööma ja ta saab palaviku , kui kuuleb selliseid sõnu nagu halvemini ja kiiremini . </s> <s> Oleviku mine-mine ja ste-ste , kas see on siis ilus ! </s> <s> Grenzstein-Piirikivi paremine ja vägevaste on hullem kui kopsupõlendik ja kardetavam kui kärvamine , ta sai selle keriku keelest kätte , see kõlab ta kõrvus nüüd igaveste ! </s> <s> Tema ei salli i-sid , oh sa vaene Peerekeve ! </s> <s> Nüüd arvab veel doktor Hurt ka , et minu keelesüsteem olevat haudumata munade ja timmimata viiuli sarnane . ” </s> </p>
<p> <s> “ Mõne sõnakese või i-täpikese kirjutamise pärast ei peaks täismehed küll sarvipidi kokku minema , ” ütles Paula - iseteadvalt , nagu Augustile näis . “ Seda ei tee naisterahvadki , et aina üksühte taga räägivad . ” </s> </p>
<p> <s> “ Sina nüüd tead muude naiste rääkimisi ! </s> <s> Eks nad tagaselja seda lõksuta , mis Olevikust loevad , et Hermannidel on kodune keel saksa keel ja lapsed ei oskavat sõnagi eesti keelt ! </s> <s> No Grenzsteinile küll mina oma lapsi järgi katsuda ei anna , sellele poissmehele , kel polegi kodus kellegiga rääkida üheski keeles ! </s> <s> Tema narr arutab seitsmeteistkümnel veerul minu haridusteed , et lünkline ja puuduline , et mulle olevat doktori aunimi antud vaid selle pärast , et filoloogia olevat niisugune teadus , millele isegi mina kahju teha ei saavat . ” </s> </p>
<p> <s> Paula küsis lastelt : </s> </p>
<p> <s> “ Noh musirullid , kõhud täis ja meel hää ? </s> <s> Pange siis käekesed kenasti kokku , ütelge aiteh ja minge jookske oma teed ! ” </s> </p>
<p> <s> Nüüd tõstis Paula silmad ning vaatas mehele otsa , nõnda nagu ainult tema oskas . </s> <s> See iseäralik pilk oli Karl August Hermannile juba aastakümnete eest uneta öösid põhjustanud . </s> <s> Nagu laseks vaadata hinge põhja , ometi jääks saladuseks , piinavaks mõistatuseks . </s> </p>
<p> <s> Paula lõi silmad maha , keerutas tühja kohvitassi alustaldrekul , väike kallis nimetussõrm tassikõrvast läbi pistetud . </s> </p>
<p> <s> “ Armas isand Hermann , need on vanad liisunud asjad ; sul on mõni uus mure , mis vanad kah ülesse kergitand . ” </s> </p>
<p> <s> “ On küll , armas emand Hermann . </s> <s> Mina , Jurjevi keiserliku universiteedi eesti keele lektor , sain suvel karmi käsu : jaanuarist tuhat kaheksasada öheksakümment kolm pannakse ettelugemised toime ainult riigikeeles . </s> <s> Ma sulle tookord ei hakanud muret tegema , mõtlesin , et nad saavad oma rumalusest aru , aga mitte sinnapoolegi . </s> <s> Nüüd on kiire taga , kes mul selle kõik tõlgib ja kuis ma selle ette loen . ” </s> </p>
<p> <s> “ Tartu ülikoolis enamasti venelased õpivadki , ” ütles Paula . “ Need ei mõista muidu mõhkugi . ” </s> </p>
<p> <s> “ Need sul jah eesti keele lektorit kuulama tulevad , mitte surma hirmuski ! ” </s> </p>
<p> <s> “ Noh eestlased , kes siin lõpetavad , saadetakse tööle Venemaale , ju neil siis eesti keelt vene keeles vaja lähab . ” </s> </p>
<p> <s> “ Sina veel kaitsad neid . ” </s> </p>
<p> <s> “ Ei kaitse , kulla isand Hermann - doktor Hermann ! </s> <s> Ma tahan sind lepitada ja lohutada , et sa iga rumaluse pärast oma südant ei koormaks , et sa iga koera haukumise pärast ei ehmataks , iga koera kirpe eluaeg kaasa ei tassiks . </s> <s> Sinu naine näeks hea meelega , et sa elaks oma toreda laulu sõnade järgi . </s> <s> Ma ei tea ühtegi heliloojat , kes oleks nii palju rõõmulaule ja hõiskamise sõnu sünnitanud . ” </s> </p>
<p> <s> “ Küllap pole teiste elu nii kurb olnud . ” </s> </p>
<p> <s> “ Arvad ? </s> <s> Selle tunnistusega annad mulle kui abikaasale väga halva atestaadi . </s> <s> Kas poleks meil mõlemal kergem , kui jätaks vanad asjad maha ja asuks selle juurde , mis sind täna vaevab ? ” </s> </p>
<p> <s> “ Oh sind , ära sa kõik mõistatad ! ” ütles isand Hermann , kõndis ümber laua ja embas emand Hermanni õlgadest . “ Tühiasi mul jälle mureks - Eesti Kirjameeste Seltsi koosolek on ees . ” </s> </p>
<p> <s> “ Täna ? ” </s> </p>
<p> <s> “ Täna . ” </s> </p>
<p> <s> “ Juba jälle . </s> <s> Mis eeskavaga ? ” </s> </p>
<p> <s> “ Seda tahaks mina ka teada , ” ütles August . “ Küllap sellesama eeskavaga , mis viimasel ajal pruugiks - kes keda pukist lööb , misuke partei misukese sööb . ” </s> </p>
<p> <s> Ja isand Hermann laulis - </s> </p><lg type="free"><l> Ma olen üks rõõmus ja lustilik mees </l><l> ja tuline vaim , see elab mu sees ; </l><l> see elustab , kihutab , põleb ja keeb </l><l> ja alati nalja teeb . </l></lg>
<p> <s> “ Kuula nüüd ometi . </s> <s> Kui sul mõni amet vähemaks jääb , on sellest ainult kasu . </s> <s> Saad laulusid kirjutada . </s> <s> Ja mina jään sulle alati , kui sul ka midagi muud ei peaks järel olema , ” ütles Paula , Augusti väike Paulakene . </s> </p>
<p> <s> Karl August suudles vaikides Paula kätt . </s> </p>
<p> <s> Sellest pisukesest vahejuhtumist sai süda ometi kergitust . </s> <s> Kui Hermann , juba minekul , üles akande poole vaatas , et lehvitada , puutus pilk silti oma maja nurgal : Mühlen-Strasse . </s> <s> Veski uulits . </s> <s> See tegi tuju õieti muhedaks : doktor Hermann käib doktor Veske jälgedes sõna otseses ja kaudses mõttes ! </s> <s> Ta oli olnud kuivakeelse ja kergelt kokutava Mihkel Veske ainus ustav üliõppija ning samal ajal aidanud Vesket noodikirjas ning loonud laule Veske sõnadele ; Veske oli tundnud teed tema kortenisse Puu uulitsas Goldmanni majas , niisamati kui tema oli külastanud Vesket , kui see Kroonuaia ja hiljem Veski uulitsas elas . </s> <s> Hermann oli saanud doktoriks sessamas Leipzigi ülikoolis , uurinud sedasama eesti häälikute kolme pikkust , mis asjaolu suurema tüli sünnitas . </s> <s> Hermannist sai eesti keele lektor - Veske järel ; ta oli veel mullu olnud Kirjameeste seltsi president - nagu Veskegi omal ajal ; Veske surma järel pidi Hermann peaaegu minema Kaasanisse , aga sõbrad panivad aru pähe - mis oleks seal nelja lapsega peale hakata ! </s> <s> Nüüd tagasi vaadates oli kahju mõradest lühikese elu pikas sõpruses . </s> </p>
<p> <s> Kahjutunne ei lahkunud , kui Hermann seltsi ruumidesse oli jõudnud ; millegi möödumise ja lõpliku lõppemise aimus valitses õhus . </s> <s> Samasugune meeleseisund näis olevat Jott Teel , see habemeta isand seisis üksipäini eraldi nagu võnnuvõõras võõrsile purjetaval laeval . </s> </p>
<p> <s> Hermann mõtles , kas Mihkel Veske oleks lustakas olnud ja mõnd vempu visanud - täna ja siin . </s> <s> Oleks ! </s> <s> Karl August Hermann hüpitas kurikuulsat doktori kübarat lae poole , ise laulis - </s> </p><lg type="free"><l> Me teretame kõiki Nii lahkesti nüüd , </l><l> me häälitseme , süda Täis rõõmu ja hüüd ! </l><l> Ei mõtle meie häda , Ei kurbtuse pääl , </l><l> kui helisedes kõlab Me laulmise hääl ! </l></lg>
<p> <s> “ Volga ääre oleks ta vast sobinud , seal oleks ta väham kahju teinud , ” ütles Grenzstein mürgiselt . </s> <s> Aga Jott Tee astus lahke teretamisega lähemale . </s> </p>
<p> <s> Hermanni käesurve oli mehine . </s> <s> Sepa poeg , mõtles Jott , väiksest pääst vasarat ja pihte hoidnud , kahju et koosoleku juhatajana nii nõrga käega on , laseb teistel kaklema minna , ei tule toime isegi omaenda mõnitajatega ; peaks ometi keegi teine koosoleku juhatajaks valitud saama ! </s> <s> Ta küsis : </s> </p>
<p> <s> “ Mis siin toimuma hakkab , herra doktor ? ” </s> </p>
<p> <s> Hermann näppis lühikeseks pöetud vuntse , need näitasid välja väga elegantsid eriliselt puhta , habemeta lõua ja siledaks aetud põskede tõttu . </s> <s> Hermann ütles mõtlikult : </s> </p>
<p> <s> “ Millega see lõpeb , teab Jumal - kui temagi . </s> <s> On kaks parteid , sakalased ja baltlased , eestlasi ei ole teps . </s> <s> Mina ei oska kummagi poole hoida , mina ei ole sakalane ega baltlane , mina olen eestlane , ja eestlased on tegelikult nemad ka , ehk küll nad seda ei usu . ” </s> </p>
<p> <s> Vaksalist välja pääsnud , jäi Jott Tee seisma , nöpsis krae kurgu alt valla , hingas täie rinnaga imet tegevat Peterburgi õhku . </s> <s> Kui ta oma arvates oli vaguni haisud kopsust välja tuulutanud , vahtis laia pilguga ringi , ahmides esimesi muljetusi unistuste linnast . </s> <s> Suurelt ja vägevalt hingas linn tema kuklasse , ei poolegi see mis Tartu ehk Viljandi . </s> <s> Ometi kordus too ootamata tunne , mis lapsepõlve esmakäigil Tartusse - kerge pettumus , väike rahulolematus , tema meelest oleks pidanud miski - mis küll ? ! - teisiti näitama , teisiti lõhnama , teisiti häälitsema , teisiti voogama . </s> <s> Imelikult rõivil preilid , prouad ja herrad kõndisivad tema ümber , kõnelesivad ja naersivad validalt , kõik inimesed olivad teist näoplaani kui kuskil Liivimaal . </s> <s> Võõras , võõras ! </s> <s> Siin uhked mamslid ja herrad , puhtusest krudisevad , säälsamas sündmata räpastes vammustes maamehed , suvelgi kasukanärus , sugemata habenad ja rõugearmid . </s> </p>
<p> <s> Jott vaatas ringi voorimehe järele , astus trotuaarilt alla , oli äkki sisse piiratud nagu vaenlase linn ; mundres mehed karjusivad ja tõuklesivad , seletasivad talle midagi , näitasivad piitsaotsaga norus seisvate hobuste pääle . </s> <s> Üks mustavuhti turske sell haaras ühe käega Joti sumadani , teisega Joti enda ; tõstnud mõlemad päiksest palavale istmele , hüppas ise pukki , keerutas piitsa , karjus : Pojeehhali , kiskus mära ratsmeid pidi tagajalgadele püsti , pööras otsa ringi ja kihutas minekut . </s> </p>
<p> <s> “ Kudaa , gospodin ? </s> <s> K devuškam ? ” küsis voorimees taha vahtides ja keelt laksutades . </s> </p>
<p> <s> “ Ohvitserskaja uulitsa , Malaja Masterskaja uulitsa , na uglu , ” ütles Jott Tee üleni kuumaks minnes . </s> </p>
<p> <s> Voorimees oli hullematki vene keelt kuulnud . </s> <s> Ta laskis kenade kõrgete majade vahelt ilusat sörki . </s> <s> Jott katsus käänakuid meeles hoida , kui ta ehk jalgsi peaks tagasi tulema . </s> </p>
<p> <s> Ühe nägusa telliskivist kiriku man pidas voorimees kinni ja ütles midagi . </s> <s> Jott Tee ütles umbes midagi vasta , nad saivad üksteisest kenasti aru , rahatäht paistis paras olema , voorimees jäi vast rahule , avitas koguni sumadani viia kiriku majani , mis oli kohe kiriku enda kõrval , andis au ja kummardas igasse ilmakaarde . </s> <s> Kenad lahked inimesed need suure linna venelased , mõtles Jott . </s> <s> Kui ta nüüd õiges kohas ka veel oleks olema ! </s> </p>
<p> <s> Oli küll , alumisel korral oli köstre korten ja vaeslaste kodu , doktor Hurt ise peaks nende pääl elama , kõik oli täpsalt nõnda nagu kirjas seisis . </s> </p>
<p> <s> Hurda korten oli õige ilus , ilusam kui Kreutzwaldil ehk mõnel teisel eestlasel nähtud . </s> <s> Kõiges oli tunda naisterahva peent saksa maitset . </s> <s> Proua Eugenie Hurt viis Joti oma käekõrvas otsegu kalli kingituse läbi toreda saali söögituppa pruukosti võtma , neil oli hommikusuurus just käsil . </s> <s> Doktor Jakob Hurt avaldas tõsist häämeelt isamaalt külalise üle , eriti kui see ütles end palju vanavara kaasa toonud olevat . </s> <s> Pärast vastastikuseid viisakusi küsis Hurt : </s> </p>
<p> <s> “ Ons nüüd Kirjameeste seltsi laul otsani lauletud ? ” </s> </p>
<p> <s> “ Paistab küll . </s> <s> Viimastel koosolekutel on tõeline hullumaja valitsenud , karjutakse , kisatakse , miskisugused tüüpused on saali tunginud , mine tea - räägitakse et Grenzsteini poisid , kes Oleviku raha eest seltsi liikmemaksu maksnud ja kogemata liikmepileti saanud , need siis märatsesivad ja rikkusivad korda , et asja õhtale ajada . </s> <s> Jõgever koosolemise juhatajana ei saanud suudki lahti teha . ” </s> </p>
<p> <s> “ Nagu siinpool kuulda , esiotsa ei ole riigivalitsus seltsi laiali saatmisest huvitatud , et ehk annab muuta venestamise tööriistaks , ” ütles Hurt . “ Neid Eestimehi on omajagu , kes arvavad Eestirahva nagunii haua äärel seisma , nii et kiire lõpp oleks nende meelest halastustegu . ” </s> </p>
<p> <s> “ President Köler kõigub kui pilliroog seltsivendade vastakate nõudmiste vahel , prohvessor on ju tegelikkudest oludest kaugel ja eemal ; abipresident Truusmann on närviline , peab ainult ennast eestlaste päästjaks ja kõiki teisi äraandjaks ja mässajaks ; Treffner arvab , et kogu selts kuhugi ei kõlba , kuna tema enam president ei ole ; teine abipresident Hermann on abitu ja politikavõõras , ” seletas Jott Tee . </s> </p>
<p> <s> “ Kuberner Šahhovskoi olla keisrele ette kannud , et selts võõrutab luteri usku eestlasi vene rahvast , kuna sääl tõstab pead patriootiline erakond , kes taotleb Eesti separatismi , võitleb müüdilise Eesti nimel ja valitsuse sihi vastu , nõuab Eestimaad ainult eestlastele . </s> <s> See ei saa ju karistamata jääda , ” ütles Hurt . “ Varem ehk hiljem selts häävitatakse ja see katastroof ei tulnud mitte väljastpoolt , vaid seestpoolt , tema tuli üksikute auahnusest , valesti kasvanud enese armastusest ja piirita küsimataolekust . </s> <s> Läks täide õndsa Koidula ennustamine : Kirjameeste Selts ei enne lange , Kui ta ise end ei hukkanud ! ” </s> </p>
<p> <s> Jott Tee pidi tunnistama , et doktor Hurdal oli täis õigus . </s> <s> Nii on Eesti asjad kõik , olgu Õpetatud Eesti Selts , olgu põllumeeste seltsid , olgu Linda Selts , olgu Aleksandrekooli pääkomitee - igal pool sõdivad ühed ja samad Eestivelled , et eesti asja oma targa kõhu alla saada ja lõpuks kõik kaotada . </s> </p>
<p> <s> Hommikueine kulges üsna nukras meeleolus , ehk küll proua Hurt väga armas oli . </s> <s> Jott Tee märgutas , et doktor oli õigesti otsustanud oma häätegija Carl Oetteli tütart kosides ; tema oli osanud ette näha , misuke kaasa malbest neiukesest kasvab - hädaajalgi uhke ja viletsuseski truu . </s> <s> Oskab üks mees naispoolt valida , oskab ka rahva saatust ette näha ; on üks mees otsani ustav abikaasale , on ta kõikumata ustav ka rahvale . </s> </p>
<p> <s> Hurda kirjutusetoas pakkisid nad kõigepäält Joti sumadani valla ; iga paberipakikese man ilmutas Hurt häämeelt , kibekähku jooksis läbemata pilk üle lehekülgede ja juba tema arvas ära , mis jutu tüübiga tegu ehk mis laulu tõisendiga , ka teadis ta igat kaastöötegejat üksikult ja mäletas , kas tollele viimati vastatud sai ehk oli vastamata veel . </s> </p>
<p> <s> “ See on üks imelik asi , ” ütles Jott Tee , “ kuidas rahvas haaravad igast tegevusest , mida isamaaliseks arvata annab . </s> <s> Jannseni laulupeod , misukese määratu vaimustusega neist osa võeti ; Jakobsoni põllumeeste seltsi maja ehitus Viljandis , nagu haldjate väega veeresivad palgikoormad kohale , ainsagi kopikata taskus hakatati ehitust ; Hurda vanavara korjandus , sajad ning sajad inimesed küürutavad õhtati lambivalgel ja kirjutavad ümber vanu laule ja lugusid , mida nad varem ehk vananaiste jampsiks arvanud . </s> <s> Keelab keiser kõik seltsid pääle karskusseltside , hakkab just neis eesti aate arendamine . ” </s> </p>
<p> <s> Jott jättis meelega nimetamata raha korjamise Aleksandre-kooli hääks , mida erilise vaimustusega oli korda saadetud - Jakob Hurdal pidivad ju iseäranis kurvad mälestused olema tolles eesti asjas . </s> </p>
<p> <s> “ Ometi on mõned , kes igas sekeldamises näevad päämiselt enda võimalust esile tõusta , ” ütles Jakob Hurt . “ See on nagu eesti rahva needus , et meil kõike peab olema topelt - ikka ja alati . </s> <s> Ma olen sellest Postimehes nüüdsama kirjutanud , et suguvend Eisen on minu kolmkümmend aastat kestnud vanavara korjamist teraselt tähele pannud ja leidnud selle mõnusa olevat ja ise ka tööle asunud , kahjuks mitte ühisesse salve koguma , vaid enda nimel ja pakilt-palavalt trükkimise tarvis ; ma olen leidnud kuus punkti , miks see töö peaks ühte keskusesse kokku jääma ja ühisel põhjusmõttel läbi töötatud saama . ” </s> </p>
<p> <s> “ Jah , ma lugesin hääl meelel toda kirjutust Postimehes . ” </s> </p>
<p> <s> “ Ja nüüd on Eisen kogu asja naeruks pannud õnnetu Kõrvi õnnetus pimeduselehes Valgus . </s> <s> Kas olete lugenud ? ” </s> </p>
<p> <s> “ Ei , ” ütles Tee . </s> </p>
<p> <s> “ Ilmaaegu , Valgust peab ikka lugema , et teaks , kui suur pimedus juba on . ” </s> </p>
<p> <s> Hurt leidis oma kirjutuselaualt otsitava väljalõike 24. augustist 1893. </s> <s> Jott Tee luges : </s> </p>
<p> <s> Vägev mees see hr Hurt ! </s> <s> Nagu Emajõgi ütleks Naroovale : Jäe sina seisma , sest mina hakkasin oma jooksu enne . </s> <s> Miks meil Eestimaal nii palju jõgesid tarvis ? </s> <s> Eesti vesi läheb lahku , kui igaüks jõgi omalt poolt jookseb edasi - merele . </s> </p>
<p> <s> Meie arvates oleks Narooval õigus öelda : Oovame ikka peale , oovame mõlemad , veed maalt ei lõpe . </s> <s> Las oovavad veed veel mitmel pool , mitmelt poolt ja mitmele poole - meresse jõuavad nad kõik ! </s> <s> Iga jõgi teeb enesele otsa peale , kui ühte kohta kogub - muutub mädasooks . </s> <s> Kellegi rahva vanavarandus pole selline asi , mida üks inimene ainult enese mõedupulgaga suudaks ehk jõuaks ära mõeta ja selle üle otsust teha . </s> <s> Mida enam kogujaid ja sõelujaid , seda tähtsam võib saada vaimuvili . </s> </p>
<p> <s> “ Jah , ” ütles Jott Tee . “ Väga häste jälgesid segatud ja lugejat eksitusse veetud - tollega et käegakatsutav looduse pilt maalitud , mis aga kõnes oleva asja sügavusest peris kaugel seisab ja kujutluse muiale veab . </s> <s> Nõnda on olnud hõlptöö vastaspoolt kerglase mehekesena näidata , kes ei mõista nii lihtset asja , kui üks jõgede voolamine on . </s> <s> Aga tühja sellest , ma tean , et korjajad saadavad ühtsama nüüd kahte paika - mustendi Eisenile ja puhtaks kirjutatud lehed Hurdale . </s> <s> Aeg annab arutust . ” </s> </p>
<p> <s> “ Aeg annab arutust , ” ütles Hurt . </s> </p>
<p> <s> Tolle värsi kaudu tundsivad nad Koidulauliku lähedust . </s> <s> Mida aastake edasi , seda armsamaks saavad kõik need , kes läinud - läinud et jääda . </s> <s> Kas saame ka ise armsaks mõne üles kirjutatud laulu või teele pillatud lausekese läbi ? </s> </p>
<p> <s> Taevad tulivad alla sel viimasel õhtul . </s> </p>
<p> <s> Pehme lämbe hämarus hakkas tihenema soojaks pimeduseks , voogas ümber inimese , voogas inimese hingesse , kustutas kaugused ja lähendas ligidused ; vaiksed helid saivad häälekaks , malbed lõhnad läbitungivaks , sirelitüved ja aiapingid seadsivad end käele katsutavaks , õhtu õrnad õhud muutusivad maitstavaks , mõtted nähtavaks . </s> <s> Kõik oli , mis tema tegelikult oli , aga mis tal päeviti ei lastud olla . </s> </p>
<p> <s> Ado Grenzstein jalutas kuulsas Grenzsteini roosiaias Toomimäe kallakul Laia tänava suus . </s> <s> Ta oli ehk linna pealt tulnud , sest tal oli ligi tema lahutamatu linnaskäigi tsilinder ja patseertokk . </s> <s> Kõrgeauline isand Grenzstein kõndis ühe õitsva põõsa juurest teise juure , silmnähtavalt ja kõrvkuuldavalt rõõmus sõnatute kaunitaride üle , kes sirutasivad õiepäid ja võrsekäsi isanda poole nagu hurmunud naised ehk armastusest sündinud lapsed . </s> <s> Naisteks ja lasteks nad isand Grenzsteinile olivadki . </s> <s> Seenimaani . </s> </p>
<p> <s> Damaskuse roos , puhasvalge ja süütu , hõiskas ehk kõigist ette , seevastu Schneekönigin oli tagasihoidline nagu lumekuninganna peakski ; kreemvalge Keiserin Augusta Victoria ja sarlakpunane Gruss an Teplitz hüüdsivad võistu tema tähelepanu püüdes : lõhnahääled peibutasivad ja võrgutasivad - vali mind , puuduta mind , murra mind ! </s> <s> Rahu , rahu , kullakesed ! </s> </p>
<p> <s> Grenzsteini aias olivad nad kõik sõbraliselt koos - hiina roos ja bengaali roos ja kaputsiinroos , seal leidus kääbusroose ja väänroose , seal lõõskas kuulus karmiinpunane Crimson Rambler , kelle nimi Jaapanis on Kümme õde . </s> <s> Tähtsamal pendrel sirgus ka uue aastasaja uudis - Tausendschön , kellel pidada tulema suured kohevad õiekarikad , heledad roosad , keskel karmiinpunase varjuga ; põõsas oli noor alles ega näidanud veel nuppe . </s> <s> Selle iluimet Grenzsteini silmad näha ei saa . </s> <s> Nii oli ta otsustanud . </s> <s> Nii ütles ta oma järglasele , toimetaja Kotsarile , kes seisis surmvaikselt laube ukseavas nagu roosipõõsas , kel juured all . </s> <s> Isand Grenzstein jäi isand Kotsari ette seisma ja seletama . </s> </p>
<p> <s> “ Vaksalisse ärge keski saatma tulge . </s> <s> Tehke nägu , nagu poleks ma läinudki , Olevikule kirjutage ikke alla minu nimi . </s> <s> Aadress pidage salajas , kirju ärge järgi saatke . ” </s> </p>
<p> <s> Isand Grenzstein mudis näppude vahel Gruss an Aachen'i lõhkemiseni täidetud pead , roosad siidised õielehed laperdasivad tasakesi alla musta rammusa mulla poole , katsivad musta rammusa mulla põõsa jala peal . </s> <s> Vaevalt pandis seda kumbki tähele . </s> </p>
<p> <s> “ Minu nimi on vastaliste poolt lõpuni ära mustatud . </s> <s> See keel , mida ma sisemise lõbuga olen hellatanud , on minu isiku kohta ainult alandavalt helisenud . </s> <s> Mina nägin omal ajal , et kahe vaenlase vasta ei suuda me võidelda . </s> <s> Ma arvasin , et sakslastest ainult venelaste abil jagu saame , ja lootsin , et pärast seda venelastest nende rumaluse tõttu isegi jagu saame . </s> <s> Kuid nad olivad sellekski liig rumalad , et sakslasi aidata kukutada . </s> <s> Sellepärast ei maksa ka venelastele vabatahtliselt sülle joosta , ” ütles Grenzstein , ning õilmelehed aina langesivad ja langesivad . </s> </p>
<p> <s> Toimetajaks tõstetud Kotsar seisis kui tühi kuulutuste tulp ega saanud sõna suust ; talle tuli meele : umbes sellist naiivi mõtet venelaste naiivsusest oli õnnis Veske kord Rakveres Kalevi seltsis kõnet pidades väljendanud ja seda polnud talle andeks antud kummaski leeris . </s> <s> Ei anta Grenzsteinile ka , kui teada saadakse . </s> <s> Kotsar küll ei ütle kellegile ; aga tema ei oska nüüd , kuidas Olevikku peab edasi toimetatama , kui seenimaani oli Grenzstein ajanud piirimaade muule riigile ligendamise politikat , sobimise-politikat , nurgapolitikat , salakaebamise ja pealekaebamise politikat . </s> <s> Too oli vähemalt selge ja kõigile teada mäng olnud , aga mis nüüd - mis politikat peab tema nüüd Grenzsteini nimel ja Grenzsteini lehes ajama ? </s> <s> Nagu oleks vilu tuul puhunud ja külm öökäsi Kotsari südame kroonlehti puistanud . </s> </p>
<p> <s> “ Minu isamaalised aated lähevad hauda , ma vaatan , misukeses ilmas nüüd edasi elada , ” ütles Grenzstein . “ Ainult lahti ja eemale kõigest sellest ! ” </s> </p>
<p> <s> “ Teie tulete ju ometi tagasi ? </s> <s> Varsti ? </s> <s> Ükskord ? ” </s> </p>
<p> <s> “ Ma arvan , mind loodi selleks , et korda panna Eesti rahva ainelist ja vaimset majapidamist , ” ütles Grenzstein . “ Kui mu armas tõrges rahvas sellest peaks aru saama - ükskord , siis ehk tulen ka . ” </s> </p>
<p> <s> Kotsar pandis sellist enese määramist üliväga imeks : ei olnud ju Grenzstein oma eraasjadega ja Oleviku asjadega korda saanud , ta oli oma lähemaid kaastöötajaid kõiksugumistes pattudes süüdistanud , kes läks , läks ära tüliga või siis sügava pettumisega tahtejõuetuse propagandas ja paratamatuse pessimismis , millest viimase aja Olevik oli läbi vettinud nagu mõni Emajões kaua vedelenud palginott , mis kord küll ilus haljas mastimänd olnud , suurem ja kõrgem teistest . </s> </p>
<p> <s> Hale oli Ado Grenzsteinil oma majast , roosiaiast , Olevikust ja eesti rahvast ; hale oli Kotsaril Ado Grenzsteinist , kes polnud vastatulekut leidnud nendes , kelle kasuks kujunes tema tegevus , ja kes pidi nüüd jumalaga jätmata lahkuma nendestki , kelle kasuks uskus end töötanud olevat . </s> </p>
<p> <s> Grenzstein vaatas viimist korda isamaa tumesametisse tähistaevasse , ennegu ära tuppa läks , valge paberitüki võttis ja kirjutas - </s> </p><lg type="free"><l> Lahkumine astub aga - </l><l> keda jätta Jumalaga ? </l><l> Kõiki , ehk ei kedagi . </l><l> Lahkumine on neil kenam , </l><l> see neil meeldib kõigest enam : </l><l> vao varju vagusi . </l><l> Saatus oli sandil teel : </l><l> sinu aeg ei olnud veel </l><l> ehk ta oli juba läinud . </l></lg>
<p> <s> Sumadanid olid pakitud , voorimees päevatõusuks tellitud . </s> <s> Midas enam ? </s> </p>
<p> <s> Eestis on üks iseäralik nähtus ajalooliseks asjaks saanud , mõtles Ado Grenzstein omaette . </s> <s> Eesti tegelased astuvad murtud südamega hauda , see on nüüd ka tema osa . </s> <s> Eesti rahvas ei sure , sest ta elusse ärgata ei või ; eesti sugu on olemas , kuid ta ei suuda eesti rahvast ilmale sünnitada . </s> <s> Temal , Ado Grenzsteinil , luuletaja Piirikivil on see kurb saatus - Eestile , oma armsale aatele ja hirmsale uduorule , oma elutööle ja vaimuööle , oma kallile kaisukannile ja südameta piinajale selga pöörda . </s> </p>
<p> <s> “ Mul on see au , Eestile selga pöörda , ” ütles Grenzstein valjuste . </s> <s> Ütelus meeldis talle , aga kedagi ei olnud kuulamas ; ei tohtinudki olla , ta kirjutab sellest ise , kui aeg tuleb . </s> </p>
<p> <s> Kord , kui aeg oli olnud tegevust alustada , kui tal olid olnud pikad otsast teravad vuntsid nagu vaimumõõgad , oli ta kirjutanud - </s> </p><lg type="free"><l> Vennad , vennad ! </l><l> Mis meid lahutab , </l><l> meie vennaarmu jahutab ? </l><l> Mis me sulasõbrust kahutab , </l><l> oma elu võeril' pahutab ? </l><l> Miks me väljal vaenlus vahutab , </l><l> vastaliste südant rahutab ? </l><l> Kas ei või me endid ühenda , </l><l> rahva võidu ootmist lühenda ? </l><l> Või ei südant tülist tühenda , </l><l> teda isamaale pühenda ? </l></lg>
<p> <s> Mis sellest saanud oli - ei midagi ! </s> <s> Kõik ütlesivad : Grenzstein süüdi , Grenzstein pidi ütlema : teised alustasivad ! </s> <s> Asi läks koguniste nii kaugele , et Hellat lehetoimetajate konverentse kokku hakkas kutsuma , et vaidlegu mehepojad isekeskis , mitte rahva silma all ; kõik olivadki leppimise vaimu täis , aga arvasivad teisi enestele vasta tulevat ja järgi andvat , sest igamehe meelest jäi temal õigust veel ülegi . </s> <s> Grenzsteinil oli kerge töö teiste suu kinni panna , sest tema-mees oli harjunud teistest kõrgem olema . </s> <s> Kuni temal endal suu kinni pandi . </s> <s> Ja kes veel - Postimehe noor värske toimetaja Jaan Tõnisson ! </s> </p>
<p> <s> Grenzstein oli jutlustanud ametivendadele , et tuleb vahet teha rahva ja rahvuse vahel : rahvas ikka ja alati , rahvus ainult nii palju , kui ta rahvale kasu toob . </s> <s> Kui kool , kirjandus ja keel ära antakse , ei ole too suremine , vaid sulamine , ka venelaste seas jääb alles eesti suguveri , too rahvuse raudvara , ja et tuleb kasutada diplomaatilisi võtteid ning põiksammusid , et rahvale parem koht ajaloos välja tingida . </s> <s> Poole kõne pealt tuli saali Tõnisson , istus eemale ahju kõrvale , kuulas kõnelejat kummargile peaga . </s> <s> Tõnisson oli Hermanni käest üle võtnud Postimehe , kuid mitte Hermanni rahupidajat vaimu . </s> <s> Tõnisson kõneles vasta mõjusalt . </s> <s> Keegi inimene ega rahvas ei suutvat küll temale määratud saatusest end päästa , kuid ise enda otsasaamiseks kätt külge panna ei tohita iganes . </s> <s> Igal rahval on oma loomulikud omadused ja väärtused , mida ta ära anda ei või ega tohi , kui ta ise end hävitada ei taha - ja seda ärgu tulgu keegi meilt nõudma . </s> <s> On küsimusi , milles järeleandmisest , allaheitmisest kõnelda ei või , vaid nendes maksab kas elu või surm , aga mitte häbi . </s> <s> Mitte elu pole siin maailmas ülem varandus , küll on kõige raskem aga kuri süü , mida siis teeme , kui ise endale truuks ei jää . </s> </p>
<p> <s> Too oli olnud kõne , mida oleks pidanud Grenzstein ise pidama , aga nüüd oli see teise mehe poolt peetud , tema oli hiljaks jäänud , tema polnud aja muutumisega arvestanud , nii hea olupoliitik kui ta muidu ka oli . </s> <s> Grenzstein ei olnud õppinud Grenzsteini laialt tuntud mõttesalmist : Üks tunnikene tukkumist Toob eluks ajaks kukkumist . </s> <s> Väsimist ja küllastumist oli ta äkki tunnud , enesehaletsustki ; Ado Grenzstein oli vanaks jäänud ühe silmapilguga . </s> </p>
<p> <s> Ja nüüd minekut ! </s> </p>
<p> <s> Olgu see hoiatus ja kättemaks , kui nad tema puudu leiavad olevat ! </s> <s> Ei juhtu seda mitte , noh siis Grenzstein elab ka , kirjutab kavatsetud kakskümmend raamatut valmis ja teenib nõnda oma rahvast edasi . </s> <s> Pariis on kaugel , maailm suur , aastaid ees terve hulk . </s> </p>
<p> <s> Grenzstein pani silmad kinni , vajus unenägudeta unne - viimasel ööl omas kodus , omas tugitoolis , täies mundres . </s> </p>
<p> <s> Kui Ado Grenzstein leebel varahommikul troskasse ronis , sattus teda üksik hilisõhtune uitaja nägema . </s> <s> Oli hilja nägu kõrvale pöörata , Grenzstein viipas sõbraliselt , nagu oleks tegu kõige harilikuma teekonnaga . </s> <s> Miski Grenzsteini olekus ja saatjateta minekus ometi sundis uitajat kaua troskale järele vahtima , kuni rataste kõma munakividel veel vähegi kuulda oli . </s> <s> Ta kuulas veel vaikustki , koidueelset - tolle kummalise tundega , nagu oleks iseäralise sündmuse tunnismeheks sattunud . </s> <s> Ta peaaegu mõistis , mida nägi - põgeneb too , keda Koleviku-meheks , Mustlaseks , Baltlaste Piirikiviks hüütakse . </s> </p>
<p> <s> “ Küll igamees on näinud - Ka täiskuu looja läinud , ” märgutas Jott Tee . </s> <s> Too oli Grenzsteini enda salm . </s> <s> Meie salmid lähevad täide , aga teisite kui me mõtleme ehk loodame . </s> <s> Teiste pihta kirjutatud salmid lähevad täide iseenda kohta . </s> </p>
<p> <s> Täide oli läinud Grenzsteini kõige kuulsam luuletus - Viisk , põis ja õlekõrs , kuda need Tartust Viljandi tahtsivad minna ja Emajõest üle ei saanuvad , kuda targa nõupidamise ja vaieluse järel õlekõrs katski praksatas , viisk uppus ning põis end kahjurõõmust lõhki naeris . </s> <s> Säh sulle lastelaulu - selge rahvuslik kolme erakonna politika ! </s> <s> Ent kes on kes - ons Grenzstein too põis ? </s> <s> Või hoopis Jott ? </s> </p><lg type="free"><l> Ju lapsena igatsesin merd ääretut mina . </l><l> Ma tahtsin näha ta lainete valgeid harju </l><l> ja lainetel liuglevat viirese varju </l><l> ja vahu sees õõtsuvaid kajakakarju </l><l> ning kaugel kõikuvat üksikut purje . </l></lg>
<p> <s> Üheksateistaastane Friedebert Mihkelson , nüüd mere ääres , ei näinud merd ometi selle avaras soolases hinguses , küll aga võis teda kuulda - mõnikord , kui kambri melu oli vaikinud , ja vahtida laealuse akna kaudu üht meresopikest , kui üles kaaslaste õlgadele ronis . </s> </p><lg type="free"><l> Rind rusutud vastu vangla seina , </l><l> käed kramplikult aknaraudades , </l><l> silmad täis aja trotsi ja leina - </l><l> nii viimaks sind ometi näen ! </l></lg><lg type="free"><l> Oh , ma olen nii lähedal sulle , mu meri , mu õnn ! </l><l> Veel üksnes need rauad ja müürid me vahel on - </l><l> need neetud müürid ja rauad ! </l><l> Meri , mu meri , kas näed , su rannal mustavad ju hauad ? </l><l> Kas sa ei tea , keda südaöösel sinna maeti , </l><l> nagu metslooma hauda aeti , </l><l> külma liiva ja kividega kaeti ? </l></lg>
<p> <s> Öö südames , mil kurttummad kogud kügelesivad magada naridel ja põrandal , mil valvur oma silma oli ukseluugist eemaldanud , mil püssimehe sammud olivad mööda kaikunud , siis tõmbas Friedebert vammuse hõlma alt tüki pruuni kortsunud pakkimispaberit , tegi tindipliiatsi otsa suus märjaks ja kirjutas . </s> <s> See oli luuletus , see kirjutas end ise valmis , see kirjutas , kuni paber otsa sai , ja saigi varsti otsa , ehk küll käekiri väike oli . </s> </p>
<p> <s> Hea oli kirjutada , käsi mõttele , ei - tundele järele jooksmas , hea oli läinud päevade vaimustust , vapustust sõnasse püüda , läinud ööde hirmu , masendust sõnasse peita , elu väärtust tunnetada surma palge ees , ennast tundma õppida vapruses ja arguses , täiuses ja tühisuses . </s> <s> Inimene , kes oled sa revolutsiooni pööristuules , mässava mere vabas hinguses ? ! - </s> </p><lg type="free"><l> Veel vägevamaks saa , saa kangeks , </l><l> mässa ning ulu , taevani tuiska , </l><l> need paerahnud kui sõmerad paiska , </l><l> et need müürid kord ümber langeks ! </l><l> Mürise , meri , väära ning murra ! </l><l> Kui oled sa tõusnud , siis võitle ka korra ! </l></lg>
<p> <s> Mullu ajalukku läinud aasta 1905 oli olnud aeg , mil elati kiiresti ning tormiliselt , kus paljude aatemeeste päevad olid pilgeni täis vaimustavat tegutsemist , salakoosolekuid , kihutuskoosolekuid ; magati uni ära seal , kuhu jala pealt kukuti , poisid ja plikad veetsivad öö ühises ruumis , suitsetamata , viina joomata , väikekodanliselt kurameerimata - üheskoos kui inimesed , kui seltsimehed . </s> </p><lg type="free"><l> Siis noores hinges lõid leekima kõrged aated . </l><l> Ma nägin uut ilma , lahtist maad ja laia väljavaadet </l><l> ning nägin vaba rahvast tõusvat . </l></lg>
<p> <s> See pruuni kortsus paberi kohal kummargile olek oli loomingu joovastus , selle jätk , mida Mihkelson oli läbi elanud Jumala saart kirjutades , müstiline võitluse-ihalemine , aateline ulmlemine , millel vähe ühist viimaste nädalate tegelikkusega , haisva paraskiga , räpastanud õhuga , hirmuhigiga , teadmatuse masendusega , noore elu küljes rippumisega , enesepõlgusega elu küljes rippumise pärast . </s> </p>
<p> <s> Mihkel Aitsam ja Ants Laikmaa olivad Mihkelsoni ringreisule kehutanud , seitse koosolekut oli nooruke Friedebert pidanud , praegust seisukorda selgitanud , politika-aabitsat õpanud karustele maameestele , madalalt pidi ta algama , et arusaadav olla : kui linnarahvas oli juba pisut mõtiskelnud maailma asjade üle , siis maarahva pilk küündis vaid omaenda praktiliste muredeni - kuidas neile siis kõneleda vabariigist , demokraatiast , sotsialismist ! </s> <s> Kummatigi hakati Friedeberti Jeesukeseks kutsuma , ehkki tal oli helepunane lips ees ; teda saatsivad kohalikud näitsikud kuumade põsemusudega külma talveöösse ära . </s> </p>
<p> <s> Sotsiaaldemokraatiline partei oli kahte leppimata tiiba harunenud - ühed tahtsivad olla osake Venemaa sotsiaaldemokraatilisest töölisparteist , teised soovisivad Eesti samanimelist erakonda ; vaielustele kulus palju kallist aega . </s> <s> Laial põhjal jätkus vaielus ja riid Tartus ülemaalisel rahvaasemike kongressil , mille oli Jaan Tõnisson kokku kutsunud vastse Eduerakonna nimel ; ent see kujunes eesti temperamendi suuretenduseks , komöödiaks kõrvalt vaatajale , tragöödiaks parteilisele inimesele . </s> <s> Tõnisson ei tunnetanud saali häälestust , ta eksis tooni valikul - ja tal ei lastud avakõnetki lõpetada ; edasi tuli kuus tundi kujuteldamatut lärmi , kus kaheksasada saadikut meelt avaldas , kus mitu meest korraga näitelaval esines , kus kateedrist tõmmati alla kord Tõnisson , kord Teemant , kord mõni kolmas - enne kui koosoleku juhataja valitud sai . </s> <s> Väljas vihmasajus oli Uueturu uulits ootavat rahvast täis , keegi kiskus akna lahti ja karjus alla : “ Tõnisson läbi kukkunud ! </s> <s> Teemant valitud ! ” Väljast vastati hurraaga . </s> <s> Nõnda oli Pätsu partei äkki esile tõusnud . </s> <s> Õhtupoolne koosolek oli veel ägedam , nüüd ei olnud küsimus abijuhatajate isikust , vaid ainult arvust , ja lahkuminek nii tühises küsimuses ajas Eesti esimese parlamendi lõpulikult lõhki : Tõnissoni mehed pidasivad kongressi maha Bürgermusses , Teemanti-Martna-Pöögelmanni mehed ülikooli aulas . </s> <s> Jott Tee kui parteita saadik oli kordamööda mõlemast osa võtnud , tema teadis kõneleda , et erilist vahet kummaski saalis polnud , muudkui et presidendid olivad teised - aulas Tallinnast , Bürgermusses Tartust . </s> <s> Häda rahvale , kus iga koha pääle kõlbab rohkem kui üks mees ! </s> </p>
<p> <s> Jott Teed kohtas Mihkelson koridori otsas suure kardmolli ääres silmapesul , temagi oli Volta koosolekult kinni nabitud , kus ta juhusliselt , kirjaniku uudishimust oli viibinud ; keski ei küsinud siin kellegi süüst või süütusest , siin ei kuulatud kedagi üle , siin ei vajatud ettekäänet maha laskmiseks . </s> <s> Sestap kustus päevane trots ja nooruse vaimustus öises kehalises kannatuses . </s> <s> Tunda magadeski oma olemasolu ja rippuda selles kramplikult kinni , tunda kadumisohtu kogu kehas , vahel kõigi viie meelega , vahel ainult vastiku maitsena suus - seda võis salata vaid öid üleval olles ja kirjutades . - </s> </p><lg type="free"><l> Ja tulekski rusude all minul surra , </l><l> siis ihkaks , et süda minul meresse vaoks </l><l> ja et minu elu siis lainetes kaoks </l><l> ja et mina lainena uuesti mühaks </l><l> kodumaa külmal ja liivasel rannal </l><l> sest suurest murest mu südame sees - </l><l> nii külmast ja teravast nagu need rauad , </l><l> nii mustast ja sügavast nagu need hauad </l><l> või nagu meri seal haudade taga ! </l></lg>
<p> <s> Friedebert Mihkelson tõstis pea ja kuulatas ööd . </s> <s> Kuskil seal , vasakul , pidi ühes kongis olema Muhumaa mees Villem Grünthal-Ridala , kellega ta oli pesumolli juures tuttavaks saanud . </s> <s> Katsus seltsimees Ridala nüüd juba magada , kääneldes söödikute ja painajaliste unenägude käes ? </s> </p>
<p> <s> Ei , Villem Ridala istus põrandal magajate vahekäigus , jalad krõnksus , ning kirjutas paraski kaanel võileivapaberile - </s> </p><lg type="free"><l> Me olime maetud kui torni , </l><l> kus viirastuslik oli öö , </l><l> sääl värava taga ehk võllas , </l><l> ehk mahalask , katorga töö . </l><l> Ja toiduks tükk leiba ja joogiks vee kruus , </l><l> julm ahastus jäätas kõik lihas ja luus . </l></lg>
<p> <s> Jott Tee seisis kesk Veski uulitsat ja mõtles parajasti , kuhu poole käänata , kui keegi lahkelt teretas - kas teda ? </s> <s> Jott ei arvanud endal tuttavaid olema siin Põltsamaal . </s> <s> Siiski jäi ta teretajat silmitsema . </s> </p>
<p> <s> “ Kas herra Tee ei tunne ära ? </s> <s> Mina olen Jaan Roos ! ” </s> </p>
<p> <s> “ Nii suureks kasvanud ! </s> <s> Kus sa enam tunned ! </s> <s> Lausa herra kohe ! ” </s> </p>
<p> <s> “ Vabaherra jah ! </s> <s> Nüüd kus Aleksandri-kool laiali peksetud , nüüd jah ! ” </s> </p>
<p> <s> “ Ole nüid ikka - vene võim vene kooli periselt laiali peksnud ! </s> <s> Küll asi laheneb . ” </s> </p>
<p> <s> “ Ei enam ! </s> <s> Revolutsiooni pesa see oli - sotsiaaldemokraatilise partei rakuke . </s> <s> Ja eesti vaimu täis , ärkamisaja pärandusest . </s> <s> See kool , ehk küll vene linnakool , oli rohkem eesti kool kui teised , meil olivad eesti poisid ja eesti õpetajad . ” </s> </p>
<p> <s> Koolipoiss Jaan kõneles küll tasa , aga Jotile oleks nagu tulist leili silmi vahele visatud , Jott käänas ennast ümber , vahtis kurale ja hääle ja selja taha , kas keegi neid ka tähele paneb . </s> <s> Mõned läksivad mööda , kraed ülesse tõmmatud ja habenad härmas , Jott silmitses noid , et meele jätta . </s> </p>
<p> <s> “ Ajad on kurjad , ” vabandas Jott Tee oma teguviisi . “ Talinas olla doktor Köler ja doktor Lüüs ja doktor Masing kinni võetud , advokaat Poskat olla otsitud , ehk on toogi nüid käes . </s> <s> Tartus jahitakse üliõppijaid . ” </s> </p>
<p> <s> “ Meil kah - inspektor Raamot ja õpetaja Liigand sõjaväljakohtu all , räägiti juba , et Kabala mõisa väljal mahagi lastud , aga siis tulivad jutud , et surmaotsus viimsel minutil seisku pandud ja mõlemad Viljandi vanglasse veetud . ” </s> </p>
<p> <s> “ Mis nad siis teinud olivad ? ” </s> </p>
<p> <s> “ Mitte midagi . ” </s> </p>
<p> <s> “ Too on jah too kõige suurem kuritegu , kui sa oma rahva häävitamiseks mitte midagi ei tee . ” </s> </p>
<p> <s> “ Nemad õpilasi ei keeland ega karistand , kui keisripilt sai noaga läbi torgatud - üks , kui ikoonad said välja visatud - kaks , kui vene lipult sai valge ja sinine lahti käristatud ja punane riba heisatud - kolm . </s> <s> Nemad hommikustes palvetundides ei käinuvad ega teadnuvad , et meie omatehtud revolutsioonilaule koraali viisidel laulsime ja umbkeelne õpetaja Grekov meie vaimustust lollakalt pealt vahtis , käed hardalt ristis . </s> <s> Aga võib-olla just teadsivad . ” </s> </p>
<p> <s> “ Ülikoolis kah koristati aulast keisrepildid ära ning päähoone otsa eest kisti keisrekull maha , ” ütles Jott noorele sõbrale . </s> </p>
<p> <s> Jutt sai otsa . </s> <s> Vile tuul puhkus rinnust sisse ja seljast välja . </s> <s> Jott Tee ütles : </s> </p>
<p> <s> “ Kuspoole sa lähad ? </s> <s> Ma mõtlen , ma saadan sind , kõndimisega saab naha soojaks . ” </s> </p>
<p> <s> “ Keiser olla jälle mingi manihvesti välja annud , kõik inimesed on kamandatud Vana-Põltsamaa mõisa lossi hoovi . </s> <s> Mis manihvest see küll olla võiks ? </s> <s> Tulge ka , herra Tee , ega teil tempelt otsa ees ole , et te Põltsamaal ei ela , ja egas keiser Põltsamaa rahvale manihvesti teind ! ” </s> </p>
<p> <s> “ Tollest paprest ei ole küll miskit kuulda olnud . </s> <s> Ega säält miskit loota ole ka , aga teadma ikka peab . </s> <s> Lähme siis . </s> <s> Kui ainult külm meid kringleks ei võta . ” </s> </p>
<p> <s> “ Kui ainult külm meid kringleks ei võta , ” naeris Jaan Roos . “ Usun ka , et seal rahvamurrus mind keegi ära ei tunne , et aleksandrist . ” </s> </p>
<p> <s> “ Olid siis nii äge veli kohe ? ” </s> </p>
<p> <s> “ Ega risti ette löönd kah . </s> <s> Noh sel Grekovil hakkas midagi koitma , käis kittus preester Inkile ja kreisiülema abile Tatarinovile , need tulivad asja uurima , aga kus meie - teibad pihku ja hoovile vasta , noh läksivadki ära . </s> <s> Meil hea meel , pimedal porikuu õhtal korjasime vene usu raamatud ja kõik mis me ei sallind kokku ja pistsime välja peal põlema . </s> <s> Ilmatu hunik sai , petrooliga valasime üle . </s> <s> Kus tulikahju kellad lõivad üle terve Põltsamaa ja pritsimehed kihutasivad kohale , meie aga laulsime mässulaule et õhk kajas ! </s> <s> Keegi ei uskund meid puutuda ka , et mine tea , kuhu poole revolutsioon lõppeks käänab . ” </s> </p>
<p> <s> “ Parem on sellest mitte midagi mäletada , ” ütles Jott Tee isalikult . </s> </p>
<p> <s> “ Aga ommete meeles pidada viimseni , ” arvas Jaan Roos . </s> </p>
<p> <s> “ Täpsalt . </s> <s> Nii nagu eestlastel alati - mitte midagi mäletada , aga meeles pidada viimseni . ” </s> </p>
<p> <s> Nad panivad tähele , et kõik rahvas liikusivad ühes suunas : kes aga väratist või uksest uulitsale tuli , see otsa lossi poole käänas ; vasta ei tulnud kedagi , ehk küll hulk rahvast väljas olivad . </s> <s> Jott Tee võttis nüüd rahulisema teema ülesse . </s> </p>
<p> <s> “ Su isa nimetas , et oled raamatukorjaja . </s> <s> Kas korjad noid ikka veel ? ” </s> </p>
<p> <s> “ Korjan ikka ka . </s> <s> Mõned võeti nüüd tänitamisega käest , iseäranis kahju on Merkelist , kost ma selle jälle saan ! ” </s> </p>
<p> <s> “ Mõned viskasid lõkkesse ka ? ” naeris Jott . </s> </p>
<p> <s> “ Mis te ! </s> <s> Nood olivad pealesunnitud raamatud , rämps ja pahn ja silmakirjaline värk , sihukesi ei kogu keegi ! ” </s> </p>
<p> <s> “ Tuleb välja , sa oled üsna asjaline juba . ” </s> </p>
<p> <s> “ Kui nüüd kool seisku ei jää , ” ohkas Jaan südamepõhjast . “ Kas aleksandriste kuhugi võetaksegi . ” </s> </p>
<p> <s> “ Kui muud ei jää , Treffner jääb ju ikka , ” lohutas Jott oma sõbra poega . </s> </p>
<p> <s> “ Seda ma olen mõtelnud ka , et Trehvner . </s> <s> Esiotsa vaatan , mis Aleksandriga saab . ” </s> </p>
<p> <s> “ Vaatame esiotsa , mis saab , ” ütles Jott Tee . </s> </p>
<p> <s> Nad olivad päral . </s> </p>
<p> <s> Rahvas voolasivad mitmest küljest lossi hoovi , igapäevased ja tusased inimeselapsed , nagu ei tuleksivadki keisri läkitust kuulama . </s> </p>
<p> <s> “ Lippe ei olegi ülesse tõmmatud ! </s> ' <s> nurisesivad mõned . </s> </p>
<p> <s> “ Mis seal edepool paistab ka ? ” hüüdis taadihääl üle laadasumina . </s> </p>
<p> <s> “ Ei kedagi ! </s> <s> Pallas tühi hoov ! </s> <s> Ei varessesittagi ! ” hüüti vasta . </s> </p>
<p> <s> Tasane naer lainetas nagu tuul rukkiväljas . </s> </p>
<p> <s> Äkitselt tõmmati väravad kokku , pandi obadusse ja lukku , vägevate võtmekeelte rigin lõikas talist õhku . </s> <s> Sealsamas vedas kõrb mära nurga tagant välja ree taevani kõrguva vitsakoormaga , see tõmmati lumele maha ja pikk pink , köied küljes lohisemas , tassiti sinna kõrvale . </s> <s> Mõned tundsivad asjaloo ära : Oh Issand , peksma hakatakse , kohe praegast , kohe siinsamas ! </s> </p>
<p> <s> Õudne sõnumisosin lainetas määratust inimhulgast läbi . </s> </p>
<p> <s> Rahvas tõmbasivad vaistlikult koomale nagu hundi rünnatav utekari , servmised tahtsivad sissepoole , sisemised tahtsivad madalamaks , väiksemaks , meri tahtis tilgakeseks . </s> <s> Kes meist ei oleks süüdi vene võimu ees - kõik on vastalised olnuvad , olgu või mõttes , olgu või unenäos . </s> </p>
<p> <s> Soldatid astusivad manu . </s> </p>
<p> <s> Lossi trepile ilmusivad kindral Bezobrazov , preester Ink ja politseiülem Tatarinov . </s> <s> Suur salk õnnetumaid toodi kohale , haledad kühmas inimkogud , pealtvaatajate omaksed . </s> </p>
<p> <s> Jaan Roos tiris kasukakrae kõrgesse , vedas läkiläki silmile : Loll mis loll , ise hukatusse jooksnud ja isa sõbragi veel kaasa vedanud ! </s> <s> Talle tuli meele , kuis oli Inkile ja Tatarinovile vasta läinud , malk peos ja hambad irvi . </s> <s> Poisid olivad tulejatele minemise lahti jätnud , nemad tahtsivad ainult oma kindlat arusaamist väljendada ; need alatumad aga on tee lukku keeranuvad , lõksu ülesse seadnuvad , nemad ei taha hirmutada , nemad ei anna valida , nemad on nõuks võtnud lausa maha tappa . </s> </p>
<p> <s> Kindral pidas kähiseval häälel lühikese noomituskõne . </s> </p>
<p> <s> “ Täis kui siga ! ” üteldi rahva hulgas . </s> </p>
<p> <s> Selle peale sisistati : tahad ka saada vai ! tahad viha meie peale tõmmata vai ! </s> </p>
<p> <s> Esimene mees rebiti pingile maha . </s> <s> Esimene kisa tõusis vasta kahvatanud jaanuaripäikest . </s> </p>
<p> <s> Jaan läks näost valgeks . </s> <s> Aleksandristidele kah olla ära mõistetud - kakskümmend viis hoopi ja ninameestele viiskümmend ; ei olnud tema küsima läinud , kas oli ka ninameeste ausse arvatud . </s> <s> Kõik olivad koolivaheajale pudenenud ja kes kus redus ; ainult tema - otsi lolli , arvas , et asi vanaks läinud ja unustatud ! </s> </p>
<p> <s> Läbipeksetu pidi komberdama või roomama , nii kuidas jõudu veel oli , ja andma kindrali saapale suud ! </s> <s> Mõnele määrati kakssada viiskümmend , need olivad sellest alandusest priid , need lükati kõrvale seina veere kui puunotid . </s> <s> Küll omaksed pärast koristavad , kui julgevad . </s> </p>
<p> <s> Jott Tee ning Jaan seisivad tuhande taga , nad ei näinuvad , mis sündis , ei tahtnuvadki näha , aga toda oli kuulda , toda oli iga keharakukesega tunda - ja too ei lõppenud , too ei saanud ega saanud otsa ; nende jalad olivad ära surenud , sõrmed krampi kohmetanud , nende veri seisis ja mõte oli tardunud ühteainumasse õudusse . </s> <s> Hing ootas nagu midagi : et kostaks lunastav sõna , mis unetardumisest ärataks , et rahvahulk vaikselt ettepoole ründaks ja ülekohtu väratitest välja suruks - või et taevas alla langeks , kataks rüvetatud maa . </s> </p>
<p> <s> Jott Tee tahtis Jaanile öelda , et oli just Väike-Maarjast tulnud , kus imelisi tindirõskeid salme lugenud , aga pidi vait olema , pidi vaid sisekõnes , ristis hammaste taga iseendale lugema kõige värskemat Jakob Liivi - </s> </p><lg type="free"><l> Kuid enne kui murrab hulk kindluse taba , </l><l> ta vaimliselt küpsema peab ; </l><l> sest sedavõrd elus on igaüks vaba , </l><l> kui palju ta mõtelda teab . </l><l> Sind loodi vabaks , vaba on su rada , </l><l> ja ahel nõrgem , kui sa seda tead . . . </l><l> suur orjamärk mul oli otsaees . . . </l></lg>
<p> <s> Rümmel hüüti ette . </s> <s> Viiskümmend ! </s> </p>
<p> <s> Jaanil hakkasivad põlved võdisema : Rümmel oli nende oma , kõige ilusama käekirjaga poiss , tema-mees oli ümber kirjutanud aleksandristide märgukirja , kus nõuti südametunnistuse vabadust ja sõnavabadust . </s> <s> Seda talle nüüd mõõdeti . </s> <s> Suu kiskus kuivaks ja süda pööritas : kaasvõitleja nuhtlemist oli hirmus pealt kuulata , nii hirmus kui ise nuheldud saada , nii hirmus kui oma järge oodata , mis võib-olla tulebki . </s> </p>
<p> <s> Jaan Roos peitis näo isa sõbra rinnale ; palav jõuetuse silmavesi sulatas härmatise Joti kasukahõlmal ligedaks . </s> </p>
<p> <s> Oli 24. jaanuar 1906 , Aleksandri-kooli viimnepäev . </s> <s> Rahva unistus , mis nelikümmend kuus aastat tagasi sai Jaan Adamsoni poolt Mundsu nõmmes esimest korda välja räägitud , kustus verre ja valusse . </s> </p>
<p> <s> Paks tubakutossu pilv kerkis kui kerisest . </s> <s> Juhan Liiv istus laua taga pesuväel , voodilina ja vaip ümber , ja püüdis kirjutada . </s> <s> Aga ei saanud . </s> <s> Ta kuulis laka peal kobinat , ta teadis , mis see on : poevad pööningule ülesse , lähevad lae peale , puurivad oherdiga lakke augu ja vahivad sealt alla tuppa , mis ta seal teeb . </s> <s> Politsistid , kes muu : ei ole politiliselt usaldatav . </s> <s> Naised siin kah - tüütavad kahtlaste pilkudega , haleda silmavaatega ; kõik mis ta mõtleb , teab lellepoja naine lauta ära . </s> </p>
<p> <s> Juhan Liiv võttis pea kahe kämbla vahele . </s> <s> Too Tartu uus juukselõikaja oli tema pead nii kõvasti harjanud , et see nüüd valutada lõhkus . </s> <s> Ta oli eile linnast tulnud , paljajalu nagu ikka , kuskilt metsa vahelt oli keerutanud tuulehoog ja teda nii kõvasti tõuganud , et kõht oli paigast nihkunud ja nüüd häda tegi . </s> </p>
<p> <s> Siiski oli jäine , kuude kaupa kestnud tuimus kadunud - ja üks laul oli tahtnud tulla . </s> <s> Ta nägi seda laulu , kuulis ja haistis ja maitseski , aga paberile ei saanud mitte kõige haledamat rida . </s> <s> Kus sa saad , kui seinakella trikkel-kirves vehkis pea kohal , kella hääl muutus kõvaks , lausa laulvaks , seal oli kajamasin kõnelema seatud , traadi teel ehk kuidagi teisiti . </s> <s> Kui jäid kuulama , kostis kellast hirmsaid sõnu , teinekord kirikukelladestki kuuldus ähvardusi . </s> <s> Ää-raa kirr-jut-ta ! ää-raa kirr-jut-ta ! ää-raa kirr-jut-ta ! peksis pealuus . </s> </p>
<p> <s> Juhan Liiv keeras endale uue tüseda vilka . </s> <s> Mahorkatubakut tal oli , vilkapaberiga tuli kitsas kätte , lakapealt leitud vanast piiblist polnud palju järel . </s> <s> Nüüd kahjatses ta kiriku lauluraamatu hukku , kuhu ta valgetele servadele oma laule oli üles märkinud ; vend Jakob oli norima hakanud , et seda pead parandama ja toda pead parandama - oled Jakob Liivi vend Juhan ! - siis oligi ta raamatu ahju visanud ; tema oli kirjutamisel oma mõnu kätte saanud , nüüd karistas ülbitsejaid ilmajätmisega - Juhan Liivi venda Jakobit ! </s> <s> Vend hakkas õieti noomima , tema läks seepeale ära õue - vaatama , kas püharaamatu suits on ka teistsugune , vast valgem ja puhtam . </s> </p>
<p> <s> Tige kurbtus tuli Juhani peale . </s> <s> Pinutagune tubak trükikirjalise paberitüki sees tossas ja kõrbes nagu kütis . </s> <s> Akant ei tohtinud lahti teha , tss ! politsistid ! </s> </p>
<p> <s> Juhan Liiv kolis põrandale pikali , kuhjas enda ümber raamatuid ja pabereid , katsus lugeda - ehk hakkab pilku mõni sõna , mis nagu võti keeraks lahti panipaiga kaduma läinud luuletusega . </s> <s> Ei saanud olla rahus siingi , suits tungis silma , ajas läkaköhasse . </s> <s> Ää-raa kirr-jut-ta ! </s> <s> Ää-raa kirr-jut-ta ! </s> <s> Kuis kirjutadki , kui kõrvasid pead kahe käega kaitsma ! </s> </p>
<p> <s> Juhan Liiv haaras nagist midagi selga ja midagi pähe , et vanal Johannesel pahandamise põhjust poleks , jooksis , paberipakk kaenla all , kuidas paljad päkad võtsid , et politsiste maha raputada , jooksis tikripõõsate vahelt aiamulgust läbi sööditükist üle , kadus männanoorendikku - seal oli tal oma känd , salajane . </s> <s> Juhan mõtles - </s> </p><lg type="free"><l> Ta mühiseb - männamets - üle maa </l><l> üht vabaduselaulu lõpmata . </l></lg>
<p> <s> Juhan teadis , et talle on antud selgesti näha ja selgesti kuulda . </s> <s> Kui teda ainult ei häiritaks , ei haletsetaks , kui tema ümber ei luurataks , kui teda valla armuannist riidesse ei sunnitaks ; küll vaene kuni hammasteni , tahab ta ikka omaenda kehakatet kanda , ehk olgu siis õndsa ema kasukat . </s> </p>
<p> <s> Äkki see tuli - nagu maruhoog ! </s> </p>
<p> <s> Juhan Liiv laskus kähku põlvile , kiskus paberipuntrast puhtama lehe ja kirjutas , nii ruttu kui pliiats vähegi jooksis - </s> </p><lg type="free"><l> Ja nõnda on lugu ka Eestis </l><l> ja nõnda on elu kiik : </l><l> ükskord - kui terve mõte - , </l><l> ükskord on Eesti riik ! </l><l> Kas aastatuhanded mingu , - </l><l> siis vast see haiget ei tee , </l><l> et suurte rahvaste kõrval </l><l> on vaba ka väikene , </l><l> et väikse rahva keskel </l><l> on õnn ja armastus , </l><l> on armsad vanemad , lapsed , </l><l> ja armas on vabadus . </l></lg>
<p> <s> Ja läinud see oli jällegi ! </s> <s> Maru oli mööda tuisanud , maru oli teda vaeseomaks raputanud , minnes jätnud tühjusetunde , minnes jätnud täiusetunde . </s> <s> Juhan Liiv pikutas selili oma kännu kõrval , higine ja õnnelik , vahtis oktoobrikuu selgesse taevasse , haistis maa ihulõhna , kuulas rahuneva vere tuksumist oimudes . </s> <s> Aegamisi imbus ta meeltesse üks hell sõna , armas nimi : Liisi ; üks lõpmata kaunis nägu - kurb ! - kerkis ta silme ette . </s> <s> Meel läks heledaks , sealsamas mustaks jälle : ise masendatud , oli ta armsamagi masendusse tõuganud . </s> <s> Kui ammu see oli olnud , kui kadunud ja kadumata ! </s> </p>
<p> <s> Kellegi vari langes ta näole . </s> </p>
<p> <s> Nagu ussist nõelatud , kargas Liiv ülesse . </s> <s> Kile koerte lärm ja kellade lahku ja kokku tiksumine lõivad vasta kõrvu . </s> <s> Siis tundis ta ära : Jott Tee . </s> <s> Ainult . </s> </p>
<p> <s> “ Andestust , kui ehk eksitasin . </s> <s> Tulin Plakso-Madisele , luuletajat ei kuskil . </s> <s> Perenaine teadis , näitas kätte , kuhupoole . ” </s> </p>
<p> <s> Liiv ei ütelnud midagi . </s> <s> Kas kuuliski . </s> <s> Jott Tee vaatas : ametivend oli endist viisi kõhetu ja pikkuse häbenemise pärast kühmas , suur lai prohvetihabe rinnuni , seljas läikivaks võidunud kasukas , nöpsideta , peas lõhkise põhjaga nokats - ja ommete majesteetlik . </s> <s> Tema teravatel palenukkidel , muidu nii koolnuplassidel , mängis nagu palavikupuna . </s> </p>
<p> <s> Jott mõistis oma ülesande raskust . </s> <s> Ta ütles hakatuseks : </s> </p>
<p> <s> “ Tulin August Kitzbergilt tervisi tooma . ” </s> </p>
<p> <s> “ Põen Kitzbergi haigust , ” kostis Liiv . “ Oh kuis ma kannatan selle all , et Kitzberg toetust on korjanud . </s> <s> Vallasant mina ei ole ! ” </s> </p>
<p> <s> “ Ega tema üksi . </s> <s> Kõik saadavad tervisi . </s> <s> Karl Eduard Sööt ka . ” </s> </p>
<p> <s> “ Karl Eduard Sööt ! ” muigas Liiv kibedalt . “ Tema kah - kolleega ! </s> <s> Salalik ! ” </s> </p>
<p> <s> Juhan Liiv mõtles , ennegu ütles : </s> </p>
<p> <s> “ Seal Oleviku juures - olin ennegi Grenzsteinile ütelnud , et toimetusest hoopis ära lähen , ikka oli sülega vasta oldud , aga nüid seisis Sööt seal juures , tema korraldavat minu kodusõidu , temal olevat tuttav talumees just hobesega linnas , ja nüid Grenzstein kah , käsi pikka ja head minekit ! </s> <s> Ja oligi lõpp ! ” </s> </p>
<p> <s> Jott sai aru , et tee nüüd mis teed , vaielda ei ole siin midagi . </s> <s> Armastusega kogutud raha tuleb perenaise kätte anda , eks too asja ette lähe muidugi ; kahju sündis tollest , et kolleegad oleks lootnud Juhan Liivile tänu väljendada , talle häädmeelt teha , tema elu kergitada , temalt ehk sooja sõna saada , mis nähtud vaeva tasuks . </s> </p>
<p> <s> Liiv istus maha kännu kõrvale , Jott istus siis ka . </s> <s> Istusivad . </s> </p>
<p> <s> “ Nemad mõtlevad , et ma hull olen . ” </s> </p>
<p> <s> “ Kes ? ” </s> </p>
<p> <s> “ Nemad kõik . </s> <s> Vend Jaakop muidugi ka . </s> <s> Vanem vend Jaakop , luuletaja ! ” </s> </p>
<p> <s> Tollest sai Jott täienisti aru , temagi elu oli varjutanud ihu ja vaimu käsk vanemast vellest mööda kasvada , temagi kõrvus kajas ikka veel Oti kangekaelne kinnitus : mina olen tugevamb ! </s> <s> Peab siis inimene jääma igavesti vellega maadlema ja üle karjavärati kargama , ühe silmapilgu rõõmu pärast , et sedakorda oli veli too , kes allajäämise häbi pidi kannatama . </s> </p>
<p> <s> Jott seletama ei hakanud . </s> <s> Hästi tegi , sest Juhan Liiv vaatas talle selge pilguga otsa , terashallides silmapõhjades vilksatas koerust või mälestus koerusest . </s> </p>
<p> <s> “ Eks Jaakop tulnud mind närvikliiniku vaatama , keegi veel kaasas , kes , ei mina tunnud . </s> <s> Eks tema tahtnud oma hullu venda rahvale näidata ! </s> <s> Mina siis küsisin sanitaarilt , kes need võõrad herrad on ja mis nad minust tahavad . </s> <s> Kus siis Jaakop : mina olen ju sinu vend ! </s> <s> Kus nüüd jah - tema minu vend , muidu olin mina ikka tema vend ! </s> <s> Küsisin siis vennalt nuga , tema : mis sa tahad , mina näitasin omale kõri peale : siin üht pisukest operaatsijat teha . </s> <s> Võõras mees ajas silmad pungi : sai näha mis tahtis ! </s> <s> Nõudsin vennalt paberossi , tal muidugi oli , siis ütlesin sanitaarile : saatke need herrad kenasti välja , ei minul ole nendega midagi rääkida . ” </s> </p>
<p> <s> Juhan Liiv otsis tubakukoti lagedale - too ei olnudki katkisest karmanist kaotsi kukkunud . </s> <s> Liiv hakkas paberipuntras paaniliselt sorima . </s> <s> Joti selg tõmbas külmaks : egas ta ommete mõtle oma luuletusse plotskit keerata ! </s> <s> Ei mitte , Liiv leidis trükitud paberit , asus vilunult ja rahulolevalt ilmamaa jämedat jurakat keerama . </s> <s> Niisutas lapselikult roosa keeleotsaga paberiserva , et toda kinni kleepida , ise vaatas üle oma töö lõbusalt Jotile otsa . </s> </p>
<p> <s> “ Noh siis ma olin terveks saanud ja vallast tulti mulle järgi , üks Ninaküla mees ja üks venelane . </s> <s> Käsirauad olivad neil kaasas , sellest nad saladust ei teinuvad , kartsivad vist . </s> <s> Mina vankresse ei istunud , ma olen Tartust Alatskivile küll ja küll jala käinud . </s> <s> Tahtsin Tartus enne veel kõik tuttavad jumalaga jätta , nemad hobesega sörkisivad kannul , igast hoovist ei pääsenuvad läbi ka veel , kõlistasivad siis käsiraudu ja sõimasivad kahes keeles . </s> <s> Eks nad siis politsisti kutsusivad , noh eks ma siis küüdiga nõus olnud , istusin vankres nagu mõni saks ja lugesin neile ette oma Varju-raamatut . </s> <s> Too oli neile hirmus karistus küll kuulata . ” </s> </p>
<p> <s> Jott ja Juhan naersivad kooris . </s> <s> Oli kerge olla . </s> <s> Noor männamets hingas vänget pinutagust sisse ja värsket vaiku välja , taevas ujusivad puhtad pilveudsud kui viimne suvemälestus . </s> </p>
<p> <s> “ Ega inimesed halvad ole , ” ütles Jott . “ Egas Kitzberg ja Sööt ja nood gümnaasiumi tüdrukud sugugi halvasti mõtelnud . </s> <s> Ja kui teie nüüd , aulik luuletaja . . . ” </s> </p>
<p> <s> Juhan Liiv kargas maast lahti , heitis tülitajale metsiku pilgu , kahmas paberipuntra kaenla alla ja põrutas minekut , otsejoones , nii et noor männapuu püksiharude vahelt läbi rehises . </s> </p>
<p> <s> Üksik valge paberilipak laperdas tagasi , langes põgenejast kiigutatud okstele nagu püüdjale peopesale . </s> </p>
<p> <s> Jott Tee tõstis paberilehe üles . </s> <s> Luges rahutut pliiatsikirja - </s> </p><lg type="free"><l> Soome sugud peaks surema Venemaa tugevus' pärast ? </l><l> Üks täht siis vähemaks jääks ju su taevas , </l><l> rahvaste taevas - kas sa ei tunneks sest kahju ? </l><l> Üks ja teine kaoks - üksi siis jääksid maailma ? ! </l></lg>
<p> <s> Jott Tee sai ilmutuse osaliseks . </s> </p>
<p> <s> Aeglaselt keeras ta lehel teise külje . </s> <s> Seal oli teine luuletus - tindiga , korralikus kirjas , nähtavasti ümberkirjutus - </s> </p>
<p> <s> Minu erakond . </s> </p><lg type="free"><l> Ma olen iga päev nii mitu-mitu-meelne , </l><l> kas vabameelne , vana- , kodanlane , </l><l> kas töömees , jah , ka aadel mõnikord . </l><l> Ja kes veel teab , kuhu rändaks meel , </l><l> kui ununeks üks erakond : mu eesti keel . </l><l> Nii järelikult : minu erakond on eesti keel . </l></lg>
<p> <s> Selle alla ja külgedele oli üks vastne laul mahutatud , kiires , hoogsas kirjas vist mingil krobelisel alusel üles märgitud - </s> </p><lg type="free"><l> Sa oled väikene , väike - </l><l> ei sind ei nähtagi , </l><l> ei sind ei tahetagi , </l><l> ei sind ei tuntagi . </l><l> Sa oled ise väike </l><l> ja väikene on su keel , </l><l> su süda tõmbaks ühes - </l><l> neil hoopis teine meel ! </l><l> Sul , Eesti , häält ei ole , </l><l> vaid teised tõmbavad . </l><l> Kuid sina ka mine üksi , </l><l> ei sind ei küsigi nad . </l></lg>
<p> <gap rend="kuupäev"/> </p>
<p> <s> Lõpmata õnnelikult pani Jott Tee Taevaisa kingitud paberi põuetaskusse , südame ligi . </s> <s> Need Juhan Liivi laulud jäävad igavesti alles , kui nad ka ilmaski trükitud ei peaks saama . </s> </p>
<p> <s> Jott Tee mässas tuhmi peegli ees lipsusõlme siduda . </s> <s> Oli aeg Eesti Kirjanduse Seltsi keeletoimkonna koosolemisele minna . </s> <s> Nood koosolemised olivadki ainumased politilised ettevõtmised , keeleuurimine oli ainumane teadus ; sinna kuhjati politilised ja teaduslised kired kokku , nii et alatihti sai üks kui teine isik surmani haavatuks , aga erapooletul kirjamehel nagu Jott Tee kogunes teinekord nalja ja imekspanemist palju . </s> </p>
<p> <s> Õndsad Veske ja Hermann lõivad omal ajal ägedaid lahinguid tartukeele hää-pää ja tallinnakeele hea-pea ümber . </s> <s> Hea ! või - hää ! , selle hüüdmisega lõhuti terve ärkaja Eesti kahte vaenulisse laagrisse , hea-mees tähendas vabameelset , isamaalist ja ausat inimest , hää-mees oli tagurlane , rahva äraandja . </s> <s> Hää-meeste meelest jälle oli iga hää-mees edumeelne , kuna hea-mehest tuisupead või sotsialisti karta tuli . </s> <s> Kuidas oleksivad nemad üksteist uulitsal teretada võinud ! </s> </p>
<p> <s> Mitugi korda vaidleti keelekonverentsidel : Tallinnas kalduti hea poole , Tartus hääletati hää poolt , lõpuks sõideti Tapale kokku , tehti otsused ära , aga Tapaotsustega ei jäädud kah rahu , ikka kergitati noid ülesse ja ülesse nagu viglatäit sõnnikut , millest ei tea , kuhu panna . </s> <s> Mõni nelikümmend koosolekut peeti ära . </s> <s> Ükskord tunnistas Jaan Tõnisson , et temale on tegelikult ükskama , kuidas ta kirjutab , kui kõik hea-pea õigeks võtavad , siis on tema Postimees valmis hea-pea kirjutama . </s> <s> Saalitäis lõi kihama , vanaherra Kurrik hüüdis nooruse tulega : Ma olen sind ikka armastanud , austud herra Tõnisson , aga nüüd armastan sind kahekordselt ! </s> <s> Seal pahvatas vana vagur Hermann põskede lõkendades , rabanduse veere peal : Te olete kõik vasikad , teil ei ole keeletäädust , kas mina pean oma tääduse teie pärast maha matma ! </s> </p>
<p> <s> Ja nüüd on samane marumeelsus valla pääsnud : Villem Reiman , Anton Jürgenstein , Jaan Jõgever , Johannes Aavik , Johannes Voldemar Veski , Kaarel Leetberg - ükski ei jäta omast küünevõrtki tagasi , kuna igamehe kodumurre on armsa ema pehme kõlaga , võõras keeletarvitus seevasta väär ja vastik ja vigane . </s> <s> Kuidas saab kirjutada - jätab meelde , kui rahvas räägivad - jätab meele ! kuidas saab öelda - vankrite , kui räägitakse selge vangerde ! mitte lubada mingisugust andnud-kandnud , kui ommete on annud-kannud ! kes hea-pea kirjutab , peab ka reakima : searega-suapad-üö-tüö ! </s> </p>
<p> <s> Tänaseks oli rohkelt rahvast kokku sõitnud , hääkeelemehed ja heakeelemehed kõmistasivad juba kenakesti oma hääle või heale soojenduseks , saal kajas ja kumises nagu Kalevipoja kandle kere ; Kirjanduse Seltsi presidendi ilmumist ei pandud tähtsaks . </s> <s> Pidi kellukest tilistatama . </s> </p>
<p> <s> Herra Villem Reiman valiti juhatajaks kui president , kirjatoimetajaks hääletati herra Jott Tee kui erapooleta rahuliku loomuga keelevõhik . </s> <s> Aega viitmata hakatati algust - kuskilt keskelt , kus mõne meelest eelmine puhk pooleli oli jäänud . </s> <s> Herra Teel oli tegemist , et tähtsamad laused ja ilmekamad vahehüüded - või vahehüided raamatusse panna - või panda . </s> </p>
<p> <s> Jõgever : Meie tõrjume Aaviku sõnad nagu loobuma , pigemine , ühing ja Leedu keelest laenatud nauding tagasi , sest meil sellekohased sõnad - lahkuma , ennemine , ühisus , varandus juba olemas on . </s> <s> Nood oleks ülearune - ja kunstlik , kunstlik ! </s> </p>
<p> <s> Aavik : Uskuge mind , keelt võib nii mõneski mõttes kunstlikult painuta ! </s> </p>
<p> <s> Jõgever : Ja Aaviku võib-painuta-tuleb-kirjuta kah ei meeldi mulle , need on kõrvale valusad . </s> <s> Nii kiire ka ei ole , et painutada-kirjutada ei jõuaks välja rääkida . </s> <s> Veiderdamine ei ole keelekorraldus . </s> </p>
<p> <s> Aavik : Keelt peab mitte ainult korraldama , vaid ka parandama ja suurtsugustama . </s> </p>
<p> <s> Jõgever : Nagu arstiteadus ei mõista inimese peaaju suurtsugustada , nõnda ei mõista ka keeleteadus keele suurtsugustamisega midagi peale hakata . </s> <s> See jääb diletantide tööpõlluks . </s> </p>
<p> <s> Jürgenstein : Kes kunstliku keeleparandamise mõju sisse usuvad , need targutavad : meie keele vähene arenemine , tema abitus ja labasus ei lase meile sugugi suuri kirjanikka tõusta . </s> <s> Nii seista meie nägemata anded otse keelelise vaesuse all kinni . </s> <s> Olla siis vaja suurte kirjanikkude ilmumiseks keelemeeste eeltöösid , et kui kord suureandeline kirjanik ilmuks , temal siis peenike ja haritud eneseilmutamise-abinõu käepärast oleks . </s> <s> Aga - luuletaja ei õpi oma keelt ega otsi sõnu mitte raamatutest tühjade vormidena , vaid ühes oma sisuga elavatelt inimestelt . </s> <s> Igakordne rahva keel ulatab suureandelise inimese käes küllalt selleks , et oma põlve inimeste sisemise ilma avaldajaks olla . </s> <s> Kui suurt luuletajat ei tõuse , siis mitte sellepärast , et keel vaene on , vaid sellepärast , et keelesse midagi panna ei ole . </s> <s> Küll aga leiame igal sammul sisulabasust ja mõtteahtrust , mida kunstlikkude keelevormidega püütakse katta . </s> </p>
<p> <s> Aavik : Herra Jürgenstein võitleb tuuleveskitega . </s> <s> Keegi keele uuendaja ei mõtle , et peenikene ja haritud keel iseennast inimesi anderikkamalt kirjutama paneb , nagu aurumasin veduri liikuma . </s> <s> Sest keele ja kirjaniku vahekord on mõeldud kui mänguriista ja kunstniku oma . </s> <s> Keele arenemisel on kaudne mõju kirjanduse tasapinnale ja seega ka paremate kirjanike tekkimisele , sest peen ja haritud Eesti keel ärataks enda kohta enam huvitust ja tõstaks rahvuslikku iseteadvust , meelitab kirjatööle nii mõnegi , kes muidu muile huvitusile anduks ja vahest koguni Eesti rahvast võõrduks ; ka on keele kultuurilisus üks mõjuritest , mis inimest tugevamini Eesti külge köidab . </s> <s> Haritud ja rikkal keelel on oma mõju inimese mõtteilma peale . </s> <s> Pealegi - luuletaja ei kirjuta ju oma koduküla murrakut , vaid kirjakeelt : kirjakeele on ta aga peaasjalikult lugemise läbi - raamatust ära õppinud . </s> </p>
<p> <s> Jõgever : Keelemeeste ülesanne ei ole mitte keelt uuendada ja parandada , vaid keele elamisest ja olemisest õiget pilti pakkuda , keele ülesandeid ja sihtisid ära määrata , ära näidata , kuidas keel selleks saanud on , mis ta on , missugune on tema edenemise tee tänini olnud ja kuhu poole peab ta püüdma , et ta kõige paremini oma ülesanded täidaks . </s> <s> Kõik keeleseadused on keeles endas kehastatud . </s> <s> Keelt ei suuda mitte grammatika kirjutaja uuendada , vaid seda teevad paremad kirjanikud . </s> <s> Aga mis puutub kõrvuti tarvitusel olevatesse vormidesse , siis nende tarvituse üle tuleb otsustada õiglase kokkuleppimise teel . </s> </p>
<p> <s> Hääled : Seda me ju kõikse aeg püiame - kokku leppida ! </s> <s> Aga teie muudku targutate ! </s> <s> Ei sabast ega sarvist ! </s> </p>
<p> <s> Aavik : Kui herra Jõgever ütleb , et kirjanikud teevad keelt , siis vahetab ta keele ja stiili ära . </s> <s> Hea kirjanik ja stilist võib jämedamaidki keelevigu teha , ja teiselt poolt - on võimalik keeleliselt laitmata , aga esteetiliselt vääritumat , kuiva , igavat , sisuta stiili kirjutada . </s> <s> Et meie kirjanikud Eestikeelset kooliharidust ei ole saanud ja et keel veel kujunemata on , siis peavad keelemehed kirjanikkudele nõu andma . </s> </p>
<p> <s> Leetberg : Küsime tõega : milla meie keel siis viimaks valmis saab ? </s> <s> Milla meie seda keelesuppi sööma hakkame , mis meile nüüd juba kolmkümmend aastat keedetakse ? </s> <s> Milla meie omast keelest elama hakkame , nõnda kui teistel rahvastel kõigil oma valmis keel käes on , kellest nad elavad . </s> <s> Kui meie keel ikka ainult tuleviku keel on , mis alles keeleks peab saama , siis oleme ju praegu ilma keeleta ! </s> <s> Herra Aavik pakub uusi sõnu süle ja seljaga . </s> <s> Sõnad keeles ei ole mitte nagu kivid hunnikus , kus kivi kivi peale ja kivi kivi kõrva seisma jääb , kuda aga pannakse . </s> <s> Keelesõnadel on igaühel oma seisukord teiste keelesõnade vastu : üks mõjub ka teiste peale ja teised tema peale . </s> <s> Kui uus sõna keelesse tuleb , siis ta piab omale teiste seas kindla omakohase asepaiga saama , piab nõnda ütelda teiste poolt vastu võetama , tuge leidma , nõnda kui oma sõnadel enamiste kõigil oma veresugulased on , kes neid tuetavad . </s> <s> Siin on uutel sõnadel oma kuju ja tähenduse poolest raske seisukord . </s> <s> Mõnus keelerääkija räägib oma sõnadega ja jätab teiste pakutud sõnad kõrvale . </s> <s> Nad on visad omaks saama , aga nende hind , mis nende eest maksma piame , on kallis küll : nende mõjul jäävad oma sõnad unustusse , ja neil on see mõju , et teevad kõne tumedaks ja stiililikult mautuks . </s> </p>
<p> <s> Ederberg : Ei ole kõneletud Vene keele mõjust eesti keele peale . </s> <s> Vene sõnu võetakse ilma tungiva põhjuseta keelesse , sellest ma ei räägigi , palju halvem on see , et mitmed Eestikeelsed sõnad ja kõnekäänud Vene vaimus tarvitatakse Eesti loomu vastu , seda mõju näeme ka sõnade võõriti sidumisel . </s> <s> Teine paha mõju on Tartu murde mõju , kolmas mõjuavaldaja on Soome keel , eriti kes mees Soomes koolitust on saanud ; neljas viga on uued Eesti sõnad . </s> <s> Meie keel on rikutud . </s> </p>
<p> <s> Reiman : Võõrad sõnad tuleb estiseerida . </s> </p>
<p> <s> Tõnisson : Tammsaare stiil näiteks on raske , kunstlik ja tuim . </s> <s> Tema Üle piiri on üleüldse andevaene töö . </s> </p>
<p> <s> Kõpp : Dissonants meie vaimlise ja majandusliku arengu vahel sünnitab sapise ja kaebliku kirjanduse . </s> </p>
<p> <s> Tõnisson : Vaadakem üldisemalt . </s> <s> Meil kardetakse isikut . </s> <s> Nagu kärbes ämblikuvõrgus , nõnda piriseb isik meil abitult selles nägemata kudes , mida umbusklik eelarvamine , kartlik võimetus , enesetundlik harimatus , ihne kadedus ja keelepeksja väiklus meie elu ümber on põiminud . </s> <s> Suurest ühiselulisest võitlusest , mis tõugu peab eluvõimetutest olevustest puhastama ja terveid ülespoole viima , saab ainult uisapäisa rüselemine . </s> <s> Nõrgad loomud närbuvad meie õhkkonnas , ehk lähevad loiuks . </s> <s> Kanged murduvad ja lähevad mõruks , või muutuvad vägivaldseks , või nad rändavad välja . </s> </p>
<p> <s> Reiman : Rändame välja . </s> <s> Vaheaeg 10 minutit . </s> </p>
<p> <s> Ta tõttas treppidest üles , kergelt nagu tütarlaps . aga mitte kui viiekümne-aastane tütarlaps ; õhinal puistas palitu õlgadelt ja kübara peast , kärsitult tõmbas tooli ligemale , toetas end sellele , libistas sooja pihuga üle raamatukese jaheda palgelehe . </s> <s> Uskumata ! </s> <s> Ta silmas viimase lehe nurganummert - 83 , kaheksakümmend kolm lehekülge , uskumata ! </s> <s> Ta jäi istuma , mõlemad pihud raamatul , pani silmad kinni , kuulatas põnevil südame põksumist . </s> </p>
<p> <s> Siis tõusis ta kebja liigutusega , võttis riidepuu , riputas mantli naela otsa , noppis tumesiniselt kleidilt halli juuksekarva , laskis selle paberikorvi langeda ; pani kübara pesukapikese peale pitslinikule ; kahmas köögirätiku , pühkis küünrapikkuse kirjutuslaua üle ; kohendas voodil valget päevatekiserva , mis sirmi tagant paistma oli jäänud , kohendas sirmigi ; vaatas kitsukesse peeglisse , päästis juuksed valla , vilunud liigutusega keeras need kuklasse värskemasse krunni - ja naeratas peegelpildile . </s> <s> Nüüd olid tehtud kõik toimetused , mis tema ärklikambris võimalikud . </s> </p>
<p> <s> Ta langetas pea ja palvetas , ennegu tooli istus , et vastu võtta uue raamatu sõprus või põlgus . </s> <s> Ta luges palgelehelt : Anna Haava 50-aastase sünnipäeva puhul - kirjutanud V. Ridala - Kuukirja Eesti Kirjanduse kirjastus - Tartus 1914. </s> </p>
<p> <s> Anna Haava vaatas tiitellehte veel ja veelkord , kuumad ja külmad judinad jooksid üle selja , ta talitses kärsitust ja ärgitas südikust , ta mõtles , et paljud loevad just praegu seda raamatut , paljud on lugenud juba ja teavad , mis seal leida ; tema kui luuletaja , kui inimene on ära kaalutud ja ära hinnatud , igaveseks paika pandud ; millelgi pole tähtsust , mis ta veel teeb või on . </s> <s> Tema luuletusi pole edaspidi vaja lugeda , piisab Ridala raamatust , kus kõik ära seletatud , need tülid ja pahandused vast ka , mis tal olnud luule tõlkimise ja uute sõnade tarvitamise ümber - eks öelnud Eisen selge sõnaga : Laste kirjandust jätku Haava rahule , ärgu tahtku lapsi keele modernismuses kasvatada . </s> <s> Aga võib-olla on Ridala pannud selle kõrvale , unustanud ära . </s> </p>
<p> <s> Esimesel sisulehel oli uuesti pealiskiri - Anna Haava - ja punkt selle järel tõotaski lõplikkust ja tagasivõetamatust . </s> </p>
<p> <s> Alguse elulookäsitlus oli rahulik , ja rahulikuks häälestati ka lugeja . </s> <s> Herra Ridala oli õige heatahtline . </s> <s> Rohkelt leidis tsiteerimist Anna Haava lühijuttude raamat Väikesed pildid Eestist , otsekui oleks see autori elulookirjutus , mitte kõrvaltvaade ühe olemata Manni lapseeale ja koolipõlvele . </s> <s> Aga selle najal saadi hõlpsasti edasi . </s> </p>
<p> <s> Kõik oli õige , kõik oli väär ja võlts ; ühest raamatust teise tõstmisel olid mälestuskillud seletamata kombel väändunud , Haava ei tundnud oma luulelapsi ära : üks võõras käsi oli nende päid silunud , nendele oma hingeõhku puhunud . </s> <s> Pidi leppima , tema vaimulapsed olid maailma jagu . </s> </p>
<p> <s> Pikalt venisid leheküljed elulugu , ennegu luuleloo juurde jõuti . </s> <s> Siin oli põhjust silmad suureks ajada . - </s> </p>
<p> <s> Ei ole misgi nii keskist tunnet naise elus kui see , mida armastuseks kutsutakse . </s> <s> See on tunne , mis kogu naiseelu täidab , kõik selle varjundid , sümpaatiad ja antipaatiad , kohused , ohvrid , kannatused , lõbud ja rõõmud ja kurbused , kogu selle sisu moodustab . </s> <s> See on see käskiv , see türanniline tunne , mis naise elu nii ühekülgseks , piiratuks , nii subjektiivseks ja sagedasti nii traagiliseksgi võib teha . </s> <s> Samasest armu kõige vägevamast , kõike läbitungivast tundest , on pärit Anna Haava luule ja kirjanduslik tegevus . </s> <s> Ei tarvitse kitsendusi teha nendegi isamaaliste ehk usuliste luuletuste poolest , mida laiali nii mitmes kogus leidub : need ei ole muud kui selle esimese tunde moondused , mis ainult teise kuju on võtnud , nende põhi on liiaksgi läbipaistev . </s> <s> Nende tunnete algupära näib asetsevat samuti armastuse tunde kõige sügavamal põhjal , selle elementaarse tunde omal , mis naise elu kõiki soovisid , kõiki avaldusmoodusid määrab , piirab ja toonitab . </s> </p>
<p> <s> Anna Haava pööras pilgu ära . </s> <s> Ühekülgne , elementaarne , piirab ja moonutab ! </s> <s> Vaene , vaene Ridala , kuidas te ennast paljastate naiseelu põhjalikus tundmises ! </s> <s> Kui te kohe alguses kõik välja paiskate , millest kavatsete ülejäänud seitsmekümnel leheküljel kirjutada ? </s> <s> Hakkate luuletusi ridahaaval näppima ja naiseelu ilminguid otsima ? </s> <s> Ei veel - veel on varuks filosoofiat . - </s> </p>
<p> <s> See armastus on nagu altar , mille ette palvetades langetakse . </s> <s> See ei ole andumine , vaid pigemine keeldumine , sellepärast on see armastus arg , kartlik , tagasihoidlik , häbelik , see ei oska lugu pidada olevast õnnest , see kardab ja kurdab juba ette kaduvikku , õnne kadumist või otsib valu läinud aegade mälestusist , see on eleegiline veel enne , kui seda tarvitseks olla , see ei kehta ilutseda , rõõmus , lõbus ja mõttevallatu olla , see kahetseb , kurdab , leinab , mürgitades oma õnne . </s> <s> Mingi kohus , orjus , ränk palvelus , mille all süda nõrkeb ja hing traagiliseks muutub . </s> <s> Haledus , nutt on selle avaldusmood ; võimatus hõisata paneb selle igatsema surma , teeb selle eleegiliseks , veel sagedamini leinaliseks , kalmuliseks , traagiliseks . </s> </p>
<p> <s> Haava tõusis , võttis veepange kõrvalt siniservalise kruusi , jõi kluginal vett . </s> <s> Soe ja seisnud - nagu tänane lektüürgi , aga tuleb ära tarvitada . </s> </p>
<p> <s> Südame valud , võitlused , mured väsitavad hinge ja väsinuna alistub ja palub laulik andeks , et ei vaiki . </s> <s> Tahaks küll puhata mulla põues , sest ehadgi on kustunud - viimasedgi lootused raugenud , aga surm viivib , surm ei tule . </s> <s> Nii ajab hingeahastus troosti otsima usulisest andumisest . </s> <s> Püüab korvata tühjust isamaaliste kohustega , sest süda on üksi ja täis kurbust . </s> </p>
<p> <s> Anna Haava lehitses mõned leheküljed tahapoole , pilk haaras siit ja sealt . </s> <s> Ikka seesama , loe edespidi või tagusperi . - </s> </p>
<p> <s> See armastus on nagu laste aimamised , kelle tundmused nagu ei oleksgi teadlikud , see on ilmasüütu , unistav tundlikkus . - See tundmus on ennekõike hale , pisarad ilmuvad nii kergesti , pää hakkab hõõgama , valutama . - See ei avalda tundmusi niigi palju , et valearusaamised oleksid võimatumad . </s> <s> Et keegi aga vähematki ei teaks ! - Saatus oli teinud , mis võimalik , et elu traagiliseks muuta . </s> <s> Omaste surm , haigus , mis raskena elu ähvardas , armastuse traagiline pettekuju , kõik olid kuhjanud valu valu pääle . - Ja ses härduses liidabgi laulik oma saatuse rahva omaga , usaldades selle ausad teod , vabaduse ja elu Jumala hoole , kes saatusi juhib . </s> <s> Seda kõike , hoolimata ajavaimust , mis raudsena maha tallab usu ja lootuse . - Saatus hakkab kohe täide minema pärast seda , kui kolmas kogu luuletusi on ilmunud . </s> <s> See on nüüd lauliku armastatu , kes suri , aastal 1898 , see hing , kes lauliku oli pannud looma oma luuletused , ja kes oleks ehk võinud päästa lauliku sinna muinasjutu maale , mida luule sära ümbritseb . </s> </p>
<p> <s> Anna Haava lükkas raamatu kõrvale , nii kaugele kui pisuke laud võimaldas . </s> <s> Käsi näperdas valge krae kurgualust nööpi kinnimale , nagu saaks enda vaimu alastust katta maailma pilkude eest - nüüd veel , kus tulede valgele oli kistud , mis luuletaja enese eestki salanud . </s> <s> Naerge ja nautige , tallake ja trampige , nõnda kuis aja vaim ette ütleb ! </s> </p>
<p> <s> Ta võttis ilusa puhta paberilehe ja kirjutas oma kõige inetuma käekirjaga - </s> </p><lg type="free"><l> Joo viina , naine ! </l><l> Joo ! suitseta ! </l><l> Kõik ebagraatsiad sinuga , </l><l> nad valetavad su kiitust . </l><l> Kõik mehe kored </l><l> ja pahed nii </l><l> kopeeri , nad eneses tippu vii ! </l><l> Su tütred , pojad </l><l> ju hällist nii </l><l> kõik viina ja suitsumiraakli vii ! </l></lg>
<p> <s> Sähke , herra Grünthal-Ridala , meesluuletaja , meesmõtleja , võtke mis vajate - ajakaja ! </s> </p>
<p> <s> Anna Haava tõusis , väriseva käega süütas tattnina , pisukese omatehtud lambi , mis ameti poolest enne tindipott olnud ja mille keskelt tõusis nüüd peenike klaastoru põleva tahiga , toites end petroolist . </s> <s> Kööktuba lõi nagu kerogaasi lehka täis , mis tavaliselt küllalt ruttu lahtub - või sõõrmed enesega harjutab . </s> </p>
<p> <s> Tuline õigus oli Miina Hermannil , mis ta aastate eest ühel südame puistamise õhtul oli avaldanud . </s> <s> Mehed on suured hellitatud lapsed , kes naistelt nagu endastmõistetavalt ja tänutundeta kõike nõuavad , ütles Miina Hermann ehk Härma tookord , ja too ollagi põhjus , miks erialasse kiindunud kunstiandega naine vallaliseks peab jääma . </s> <s> Ometi ei lasta neil preilitena rahus olla , ikka küsitakse , kirjasõnas koguni , miks need kolm Eesti tähtsat ühes aastanumbris sündinud naist - Haava , Hermann ja Tamm , luuletaja , helilooja ja lauljatar - ikka veel mehele pole saanud , ehk nad küll ilma võludeta pole , miks neid küll ükski pole tahtnud ? ! </s> <s> Seejuures ei tule kellegile mõttesse küsida , miks seda armetu suurt vanapoiste väge - kuulbarsidest ja krentssteinidest ja vesketest ja kunderitest alates karleduardsöötide-juhanliivide-jakobtammedeni välja mitte ükski neitsi pole tahtnud ? </s> <s> Ah et neil oli küll , aga nad ise ei pidanud vajalikuks ? </s> <s> Kas samane lugu pole ka naisterahvaga , kas nainegi pole inimene , kes ihaldab end jäägitult pühendada oma võimete ja annete väljaarendamisele , kes ohverdab end kunstile - või pole naisel seda õigust ? </s> <s> Kui mees armastab oma isamaad , siis on see mehetegu ja mehe kohus , kui naine armastab oma isamaad ja julgeb seda tunnistada , siis on see puuduva mehearmastuse asendus ? </s> <s> Kahesugused on kaalud , miska inimesi kaalutakse ! </s> </p>
<p> <s> Anna Haava võttis mahuka trükitöö jälle ette , lehitses ara uudishimuga , luges kasvava tülgastusega - </s> </p>
<p> <s> Ja meeleheites otsib hing siis valust õnnistust , nagu valu oleks see taeva tuli , mis sööb südame patud ja valgustab hinge . </s> <s> Ja pisarad veerevad vaikselt , kuna tähed langevad , sest kõik südame haavad ja vermed lähevad taas lahti . </s> <s> Aga siis tuleb tänumeelsus õnne pisaraist omis silmis ja valgusest ja õnsusest hinges , piinadest , põrgu hauast oma südames , heitlusest surmaga . </s> <s> Ja see on tuul nõmmel , mis paneb kandle kaebama pilkases pimedas , tuul , mis võiks kanda mägede põue , üle merede , laseks surma ja elu tunda ja südame ohvriks anda , hinge Golgatal põlvitada teiste pattude eest , südames taeva selgus , mis koidaks kevade tuult külvates . </s> </p>
<p> <s> Anna Haava riputas vana sängilina akna ette öökardinaks , otsegu võiks keegi hiline teekäija teda näha siia üles katusealusesse . </s> <s> Nüüd võttis ta asja tõsiselt käsile , luges hoolikalt kõik kaheksakümmend kolm lehekülge järjepannu läbi . </s> <s> Mulje oli teine kui esiotsa . </s> <s> Ridalat polnud milleski süüdistada , Ridala oli lugenud end Haava luuletustesse ja näitas talle peeglit ! </s> <s> Ja peegel oli halastamata - nagu peegel ikka . </s> </p>
<p> <s> Anna Haava vajutas jahedad sõrmeotsad tuikavatele silmalaugudele . </s> <s> Tema masenduses oli leppimise alandlikkust , oli mõistmise kirkustki ; Villem Grünthal-Ridala essee oli lummav , ehkki nii valuline luuletajale , kes oli seda kõike mõelnud ja tunnud teisiti kui kriitikus talle nüüd ilmutas . </s> <s> Ah , kõik oli olnud teisiti , teisiti - tõsisem , sügavam , vapustavam ! </s> </p>
<p> <s> Siis tuli Haavale üks teine mõte . </s> <s> Eks ole Ridala ise ka kirjutanud - Käin , meel nii kalkvel , Pilk silmavees , Aeg kuldne taga , Rand tume ees , Ei leia sind , On ränk mu rind ! </s> <s> Nutt kurgus , rändan , Ja hõikan sind ; Küll kaja kustub , Vaid kurdab lind . </s> <s> Nad on hingesugulased , jah ! </s> <s> Ridala on Haavat lugedes ise kaasa luuletanud ! </s> <s> Kui ilusti Ridala on ühes oma laulus ütelnud : Üks kurbus sügav On elu juur , Ja igatsuses On nukrus suur , Ja süda köeb Kesk tumma ööd . </s> </p>
<p> <s> Nii on . </s> <s> Miks siis ometi seda esseed lugedes tundub kõik nii ülepaisutatud , nii naiiv ja väljapääsuta , miks luuletar oleks nagu ihualasti võetud ja itsitava rahvasumma sekka lükatud ? </s> </p>
<p> <s> Tuba oli hämar , viimane tahiraasuke võitles viimase petroolitilgaga , sellest sündisid hallikarva lakke koletud tantsivad varjud . </s> <s> Tuleb minna hoovi vett tooma , ennegu oktoobriöö hommikuks edeneb - valges ta vaevalt söandaks naabrite silma alla sattuda . </s> <s> Tohib ta nüüd üldse veel uulitsale minna - näpuga näidatavaks ? </s> <s> Kui mitte muial , siis kodus Õpetaja uulitsas teda ju tuntakse ? </s> </p>
<p> <s> Anna Haava pani vanast ema mantlist tehtud keldrijope selga , torkas jalad isast jäänud vildikalossidesse , võttis tsinkpange näpu otsa ja läks tasakesi alla . </s> </p>
<p> <s> Täpselt välisukse ees pühkis kojanaine hoovi . </s> </p>
<p> <s> “ Tere hommikust , preili Haava ! </s> <s> Teil põles tuluke vist öö läbi , vist kirjutasite jälle ! </s> <s> Misuke õnneseen mina küll olen , tunnen nii tähtsat inimest , kellest nii pakse raamatuid kokku kirjutatakse ! ” </s> </p>
<p> <s> “ Kas teie , proua Tell , loete kirjanduskriitikat ? ” </s> </p>
<p> <s> “ Mis ma ei loe , mul ju teie luuletuseraamatud otsast otsani pääs , siis on huvitav lugeda , kuda teised neid kiidavad . ” </s> </p>
<p> <s> “ No kas nad siis kiidavad ? ” </s> </p>
<p> <s> “ Sa taeva vägi ! </s> <s> Ikka ühtepidi ja teisipidi ! </s> <s> Nii väga neile hinge on läinud , ja miks ei lähe ! </s> <s> Kas teie ise ei ole lugenud - toda Ridalit ? ” </s> </p>
<p> <s> “ Olen pisut küll , ma pean seal juures veel mõtlema . ” </s> </p>
<p> <s> “ Mis sääl mõtelda või olla - päha kuluks õppida ! ” </s> </p>
<p> <s> Kaheksakümmend kolm lehekülge , mõtles Haava ja lõi pange täis . </s> </p>
<p> <s> “ Sa taeva arm , kus mu pää ! </s> <s> Üks pikk solge meesterahvas , lageda näoga , ilma habemeta , käis eila õdagul , preileid ei olnud kodu , jättis kirjakese , palus väegade mitte kirjakasti panda ja mitte unetada preilitele isikliselt edasi anda . ” </s> </p>
<p> <s> Kojanaine pühkis pihu põllesse ja võttis põlle alt taskust hallikarva ümbriku . </s> <s> Ise piidles kavalasti teisele silma sisse , et näis , kas punastab ka . </s> </p>
<p> <s> Kiri oli hilinenud sünnipäevatervitus ja õnnitlus Ridala tehtud suurepärase essee puhul . </s> <s> Herra Jott Tee ! </s> <s> Veel üks vanapoiss , kellele tema seisust pahaks pole pandud ! </s> </p>
<p> <s> Linda Vilde toetas pihud lauaservale , tolmulapp kaenla all , ning jäi kumaras seistes silmitsema värsket kirja - kiri oli seatud talle nähtavaks . </s> </p>
<p> <s> armas poeg </s> </p>
<p> <s> sina teed minuga nalia et kutsud mind taani maale ei need liigmed enam jaksa nii kaugele ränada minu waim on alati teie juures aga teie ei näe teda kui magan kui silmad lahti teen kohe meeles palwetan alati teie eest ega teie ju seda ei tee mul Lindasd on kahiu tema raiskab koik oma noore ja kõige parema aia oma elust ära ja räntap ühest ilma äärest teise waewaga leiba teenides sina ehk oled ka kannatamada tema wasta tema ei ütle sulle wasta ma tean ole ika armuline naiste rahwas on ika armu wäärd meie ei ole ilmas nii kuriad kui mehed papa ja sinu pärast olen nutuka pea ära rikkund minu kõrwad alati kohisewad ja elisewad ööd kui päewad </s> </p>
<p> <s> Linda Vilde ei söandanud paberilehte pöörata , kirja puudutada , see ei olnud otseselt talle , kuigi oli kindel , et Eduard oleks tahtnud , et temagi seda loeb . </s> <s> Ta võttis lapi pihku , pühkis tolmu kirjutuslaua vabalt pinnalt , näol vaikne muhelus , mis ämma kirjast tõusnud . </s> <s> Kui ilus hoolikas käekiri , kui ilusad hoolikalt kaalutud mõtted , mis väga vana ema südamest kerkinud ! </s> <s> See kallimeelne naine on aastakümneid oma koormat kandnud - temast sobimatult pisut noorem abikaas on rahva ees alati häbenenud oma naise rahvalaululeelutusi ja naisel on olnud mehe häbi taluda niisama raske kui jätta südamelaulud laulmata ; ning poeg Eduard on lullerdanud ja ilma pidi hulkunud , pidamata mõistlikku leivakohta , lootes oma sulest elatist saada ; poja pärast on isa-ema pidanud Karjakülast ära kolima , kuna von Klugeni usklik toatüdruk oli härrale rääkinud , et valitseja poeg kirjutavat härraste ja kiriku vastaseid raamatuid , ja von Klugen siis ei võinud sallida seesuguse pesitsemist tema katuse all , ja Vildedele oli kergem olnud loobuda leivavanemast kui oma pojast . </s> <s> Ema Leenu armastas poeg Eedit , tal polnud raske teiste teenija olla , et poega toetada ja toita , miks peaks siis Lindal raske olema siin võõral maal võõrastes majades passijaks käia , kui ta ometi oma meest Eduardi armastas ! </s> <s> Ema Leenu ei suutnud uskuda , et keegi võõras võiks tema pojast sel määral hoolida - oli ta ju näinud , mis Eduardi esimeses abielus sündis - ometi uskus vist siiski , kuna Linda oli armas ta meelest . </s> </p>
<p> <s> Nemad olid ideekaaslased , seltsimees Linda Jürmann ja seltsimees Eduard Vilde , nad polnud laulatatud kooselus , ja abielu pühitsematus oli üks ämmasüdame koorem , mis asjaolu neile muret tegi , kuid mida polnud võimalik muuta . </s> <s> Jäägu nii , las ema Leenu hoiab neid oma palvekätel , see saadab julgust pagulusse . </s> <s> Kümme aastat on nad tsaari verekoerte eest pagenud - kusjuures Eduard sai küünlakuul viiekümneseks - , kas see iial lõpeb , seda teab tõesti vaid Jumal üksi , kui ta olemas peaks olema . </s> </p>
<p> <s> Eduard Vilde jõudis koju õige reipas meeleolus - koju jah : möbleeritud tubadest olid nad tüdinud ja midagi pisut kodulaadset endale muretsenud . </s> <s> Aga see küsis palju raha . </s> <s> Vilde oli saanud kodumaal vanemate tööde järeltrükke ilmutada ja honorarist esimesed kuus aastat kuidagiviisi ära elada , uute tööde eest oli raha ette küsitud ja nüüd tuli loota vaid näidendite etendustasule . </s> <s> Sellegipoolest tundis Vilde ennast Kopenhaagenis mõnusalt kui kuninga kass : ühtki suuremat hädaabitööd polnud kukil , ta võis hommikust õhtuni ja õhtust hommikuni Mäeküla piimameest luua . </s> <s> Eestis polnud tal ilmaski tervet käsikirja käes olnud , mustandi tegemisest kõnelemata , kõik oli tulnud otsegu sadulas kirja panna , jupikaupa , kohe mustalt trükivalmis tekst toota . </s> <s> Päevasest lehetoimetuse tööst oli Vilde teinekord nii väsinud ja tülpinud olnud , et õhtul sulepea ja paberi vastu jälkust tundis , mis tuli pidupillerkaari peita ja viinaga alla loputada . </s> <s> Linda Vilde on tollest kuulnud ega imestagi . </s> <s> Siin , Taanimaal on Vilde saanud tõesti kirjanik olla ja pidanud karskust ilma vaevata , sest hing on loominguga rahule jäänud . </s> </p>
<p> <s> Vilded ootasid külalist . </s> <s> Vildele visiiti teha oli moes , iga Kopenhaagenisse sattunud eestlane käis Trekronersgadel ära , tõi ja viis üksiti siis korrektuure või käsikirju , andis edasi uudiseid , läkitusi ja rahatšekke . </s> <s> Vaimses paos see pagulane polnud . </s> </p>
<p> <s> Külaline on kindlasti näljane nagu kaugelt tulnu harilikult ikka . </s> <s> Linda Vilde tõttas midagi vaagnale valmis vaatama , ise mehe pärast rõõmus : Eduardi päev näis Kuninglikus Raamatukogus täie ette läinud olevat , mehe muidu kahvatu jume oli väljast tulles rahuloldav paistnud , tema prilliklaasid olid erksaid silmi peegeldanud . </s> <s> Võimalik , et tallegi tegid tuju lapsikult naljakad lumeskulptuurid , mida Taanis tavatsetakse kogu perekonna ühistöös voolida lumest ja veest ning panna õueaeda valvama ; neid lustis Linda oma turulkäikudel vahtida . </s> </p>
<p> <s> Ühte aeda oli uhke kaelkirjak tehtud , sellest Eduard Vilde nüüd mõtleski : kuidas eluka pikk kael püsis , kas oli luuavars toeks peidetud , ja kuidas nad ulatasid pead otsa panema , kui redeliga , siis mille najal see seisis , kas käsivarre muskleid pingutades hoidis keegi roniriista püsti , kuni teine turnis ? </s> <s> See võis tore pilt olla , kuid Mäeküla mõisasse seda üle ei kanna , üleüldse ei saa Taani oludest äratust Piimamehe-raamatu tarvis . </s> <s> Mis kodunt kaasa toodud , tuli siin mälestustest üles sulatada ja elama loitsida . </s> <s> Kolme aastakümne tagused sündmused tõusid ellu , toonased Karjaküla elanikud astusid uutesse rollidesse või umbkaudu kordasid vanu . </s> <s> Kirjutaja pani ise ka imeks , et mäletas Kremeri prototüübi viimast kui rõivatükki , näoilmeid ja kõnnakuid , arvas teadvat koguni ta mõtteid - ole vaid mees ja katsu sõnadesse püüda . </s> <s> Vilde mõtles ennast tagasi mõisasüdame sarapiku vabalt vohavasse rohtu jalgrada tallama - tookordses vastapandamatus jutukirjutusvalus - , haistis muljutud taimede rohelist lõhna ja niiske , põõsastest varjatud maa hõngu , tundis laskuva kodupäikse sooja puudutust silmalaugudel . </s> <s> Ime küll - mälu oli suutnud talletada palju kõrvalist , mida algaja jutulooja tookord nagu vaadanudki ei olnud , aga ometi nägi . </s> <s> Kõigi viie , ei - kuue meelega tunnetas ta nüüd oma kodumaad , kauget ja lootusetult kättesaamatut . </s> </p>
<p> <s> Linda oli teda veennud romaani teist poolt kohendama , ehk ümbergi kirjutama . </s> <s> See oli Vilde vana viga - kujutluses luukere kallal mõtiskleda nii kaua , et valmiskirjutamise lõpupoole andub vaim juba kiusatusele järgmisse luukeresse süveneda . </s> <s> Kummatigi tundus talle , et sisu poolest pole Piimamehele midagi ette heita , kõik stseenid olid paigas , tegelaste käitumine nende karakterist tulenev , napp dialoog laskis aimata välja ütlemata mõtteid - see peab nii olema ; kirjapanu muidugi oli iseasi , ja sõnavalikut vist oligi Linda oma märkusega silmas pidanud . </s> </p>
<p> <s> Lõpulehekülgi üle lugedes hakkas Vildele siiski tunduma , nagu teeks ta Prillupile ülekohut , kuna keegi tema surma ei kahetse , lugejagi ilmselt mitte . </s> <s> Kes peaks talle kaasa tundma , kas lapsed , neil võiks ju isast hale küll olla , kas nad äratada tol surmaööl ? </s> <s> Vildel endal lapsi ei ole , tema vaimusilm oli ka Prillupi laste koha pealt tühi , ehk küll püüdis piimatarre piiluda ja laste unenohinat tabada . </s> <s> Jäägu see . </s> </p>
<p> <s> Hobune ! </s> <s> Kõrb ruun Jaska , soe heina-ja-higilõhnaline mõtlev olend ! </s> <s> Kibekähku poetas Vilde siia-sinna paar nappi lauset neljajalgsest , kes rees magava peremehega oma tarkust mööda kõrtsikohta valib , ootab kannatliselt peremehe ärkamist , taipab lõpuks , et asi õige ei ole , kihutab kärme traaviga koju , hingab aknasse ja hirnub teisiti häälega , kuni perenaine õue tuleb ja kõik oma vastutada võtab . </s> </p>
<p> <s> Vilde kallutas tooliselga tahapoole , küünitas riiulist Wiedemanni sõnaraamatu , otsis hobuse-sõnu , arvas teadvat , milliseid just , lehitses , ärev kiirus hinges , nagu peaks mõte kihutama uksele koputavate sõrmenukkidega võidu . </s> <s> Külaline , olgu või oodatu , tuleb ikka sobimatul ajal. </s> <s> Sest sobivat aega ei olegi . </s> <s> Vilde tõusis , mõtles ringutades , kuidas peaks külalist kõnetama , parteiseltsimees ta ei ole , vahest siiski herra ? </s> </p>
<p> <s> “ Kuis reis läks , herra Tee ? ” </s> </p>
<p> <s> “ Tänan küsimast , õige kenasti . </s> <s> Läheb meelestki , et sõda käib . ” </s> </p>
<p> <s> “ Ja kuda Kopenhaagen meeldib ? </s> <s> Kuda siinsed naised tunduvad ? ” </s> </p>
<p> <s> “ Ei ole saand mahti eriti ringi vahtida , kiirustasin kõigepäält siia . ” </s> </p>
<p> <s> “ Siinsete naistega peab ette vaatama , taanlanna hinge linnulihtsus on näiline , tema naiivsus mõjub kui ürgpõline , emapiimane huumor , sellegipoolest on Taanis just mees see , kes naise pilgu all punastab , mitte ümberpöördult . </s> <s> Ja keedavad nad kohutavalt , taani naine on suurim rokamoor päikese all , Taani tulles peaks omal kodukokk kaasas olema , ” ütles Vilde . “ No lähme vaatame , mis minu Lindakene vaaritanud . ” </s> </p>
<p> <s> Lõhnas isuäratavalt . </s> <s> Istuti lauda . </s> <s> Vestlus oli sundimatu . </s> </p>
<p> <s> “ Mulle sobib siin , inimesed on humaansed , tänavapilt kultuurne . </s> <s> Kopenhaagen ei nõua ka nii palju pabereid kui mõni teine linn . </s> <s> Ameerika oli iseäranis kohutav , ” ütles Vilde , kibrutas laupa , võttis siis prillid eest ja ütles neid salvrätiga puhastades : “ Siiski ei tunne ma naljalt teist linna , mis mulle nii vähe meeldiks kui Moskva . </s> <s> Minu kallale asus seal iga kord tundmus , nagu tehtaks mulle vägivalda , nagu pigistataks minu pead ja rinda raudse käega , nagu kitsendataks minu vabadust liikuda , hingata , tahta , mõtelda . </s> <s> Ma püüdsin Moskvas võimalikult vähe näha , sest mis ma seal nägin , tegi mulle haiget . ” </s> </p>
<p> <s> Vilde pilk oli taldrikul , Jott Tee kasutas juhust vastasistujat silmitseda : suurkirjanik oli läinud palju väärikamaks ja eurooplisemaks , ehk ta küll juba gümnaasiumipõlves peen härra oli olnud . </s> <s> Ei tema enam sobikski kodumaa kitsastesse oludesse , mõtles Jott kahjutundega . </s> </p>
<p> <s> Hingatama , meenus Vildele . </s> <s> Wiedemanni ilus sõna , sobiks küll hobuse mõtetesse : Nüüd tuleb kõrts , kus ta mind koduteel alati hingatas . </s> <s> Kõlab modernilt nagu paljud vanad unustatud väljendid . </s> <s> Oh Wiedemann , missugune varandus - mitmeti lõhnavad , hõrgult maitsevad , pehmed , kandilised , ümmargused , krobelised , siledad , teravad , jämedad , õrnad , peened sõnad ! </s> <s> Isamaast ongi veel järel ainult sõnad ja isamaa varandusest see vana Wiedemann . </s> </p>
<p> <s> “ Kuidas kodus ? ” küsis Linda Vilde külaliselt , sest märkas , mis mehega oli . </s> </p>
<p> <s> “ Mis meil , meie ootame muudkui Piimamehe ilmumist . ” </s> </p>
<p> <s> “ Ei või olla ! ” ärkas Vilde oma mõtetest . </s> </p>
<p> <s> “ Vilde pole millaski olnud tähtsam ja aulisem kirjanik kui praegu ! </s> <s> Saaksite te koju tulla , teid kantaks kätel . ” </s> </p>
<p> <s> “ Kolleega Tee on väga lahke , ” naeris Vilde . “ Mulle on üsna vastapidine mulje jäänud . </s> <s> Kohe alguses , pärast Musta mantliga mehe ilmumist sain sotsiaaldemokraatlase kuulsuse külge ja see on ometi midagi taunitavat ning kirjastajaid ettevaatlikuks tegevat . </s> <s> Kibedat leiba olen söönud , musta ja kibedat . </s> <s> Eesti Kirjanduse Seltsi meelest olen vihatud ilmavaatega autor , kellele tänapäevgi auhinda ei kõlba anda , vaid üksi toetuseraha , mis mõjub kui teotuseraha ja mida seepärast vasta võtta ei saa , olgu elu kuitahes kitsik . </s> <s> Küllap ütlete : need on mitu aastat vanad asjad , aga peate nõustuma - klaarimata need ju on . ” </s> </p>
<p> <s> Jott Tee silme ette lõi jupike Vilde vanast tekstist - </s> </p><lg type="free"><l> Sinkjana , </l><l> vinkjana : </l><l> tokerjad </l><l> tääbuvad , </l><l> tokerjad </l><l> hääbuvad ; - </l><l> singutades </l><l> hinge roovilt , </l><l> vaide , </l><l> vaide </l><l> tõuseb </l><l> küütuvuste käide , </l><l> võikneb südame </l><l> vaikselt surmale . </l></lg>
<p> <s> “ Mis te siis tahate , ” naeris Jott Tee . “ Teie Tokerjaid pole ju ükski veel unustanud ! </s> <s> Noor-Eesti on surmani solvatud ! ” </s> </p>
<p> <s> “ Noh see ju heasüdamlik naerukene edvistamise ja ebeldamise vasta , väike pilge Tuglase Jumala saare ekstravagantsi ja Ridala laulutreppide kohta , kus virnas värskelt ahjust võetud sõnad , et lugejat jalust rabada . ” </s> </p>
<p> <s> “ Eestimaal ei ole miski kaelakohtulikum kui väike nali kolleega pihta , ” ütles Jott Tee . “ Ja kui kolleegal juhtub selja taga selts seisma , siis toda hullem . ” </s> </p>
<p> <s> “ Paistab küll sedamoodi olema , ” ütles Vilde . “ Naer tuleb ikka nuttes koju , nagu vanarahvas tähele on pannud . </s> <s> Nüüd oleks mul Noor-Eesti kirjastuse abi tarvis , aga näed ! ” </s> </p>
<p> <s> Tuul näitas sügisehambaid , rebis lehti kaldaremmelgatest , sülitas rohelisi suutäisi tinakarva vette , tõukas neid külmavärinas jõge pidi alla Peipsi poole ; jäi siis äkki ootele , põõsa varju varitsema , et sealt kallale karata pahaaimamatule teekäijale . </s> <s> Üksik naine pööras vasaku õla vastu tuult , surus muhve kõhtu ligi ja käed sügavale selle sooja sülle , hoidis kaelasooni krampis , nagu takistades sall-turbanit peast lendamast . </s> <s> Naisel oli vihmahall suvemantel , selle kergitatud krae tagant käis must hatuline pael , mis hoidis karakullnahkset talvemuhvet kadumast ; nööridega poolsaapad astusid hooletult lompidest läbi . </s> </p>
<p> <s> “ Sihuke sügis , ja mul on sünnipäev , ja mina olen ometi hilissuvelaps ! ” ütles teekäija enesele . </s> <s> Tõsi mis tõsi , ta oli Marie Heiberg , ta sai täna kahekümne seitsme aastaseks . </s> </p>
<p> <s> Tuul tõstis häält , tormas saagitsema , saigi ulakusega hakkama - Marie Heibergi turban harunes salliks , moondus õhuliseks keraks ja veeres nobedasti mööda kaldapealset , kuni tuul sellele peo alla pani ning pärna okstesse paiskas . </s> </p>
<p> <s> “ Siiski mitte jõkke , ” oli naine tänulik . “ Täna on õnne oodata . ” </s> </p>
<p> <s> Ta silis pihuga üle kolmepäevaste juuksetõusmete , rebis halliruutu salli pärna õõtsuvate kämmalde vahelt , keeras selle kõva käega ümber pea . </s> <s> Nüüd sai vaid üht kätt muhves hoida , kuna teine pidi valvele jääma . </s> <s> Heiberg tundis Kõigearmsama vaimu kohalolu . </s> </p>
<p> <s> Lõikasin oma juuksed ära , ütles Heiberg talle vaimus . </s> <s> Ikka olin neid plettinud : küll arm neid kord lahti kammib . </s> <s> Panin sahtlisse , kahju neist . </s> <s> Ei ole abinõusid end maksma panna , muudkui ainult juuksed maha ! </s> <s> Ja pärast juuksur nulliga üle ! </s> </p>
<p> <s> Panin täna lapsemoodi kleidi selga , ütles ta varsti . </s> <s> Meenutan , sellest on kaksteistku aastat . </s> <s> Kas sina elasid mulle oma reisidel niisamuti kui mina siin sulle - kaksteistku aastat ! </s> <s> Su nägu on vast murelik , vast vihane , oletan , et olen tõesti ju sulle üks teine-kolmas , ja et üle piiri , et ise , et naine , et avaldan - siis võimatult tüütav ! </s> <s> Aga seda oleks sa ju pidanud mulle kümme aastat tagasi ütlema ja mind hoiatama hirmsa traagika eest ! </s> <s> Ah sul oli lapsega tegemist , õrna hingega ! </s> <s> Eks sa näinud minu käekirja - see oli täis kasvanud , eks sa lugenud minu luuletusi - kas need olid naiivid ! </s> <s> Nüüd sa naerad , kahetsed ja vihastad , et sind tülitatakse , aga mis mina pean ütlema ! </s> </p>
<p> <s> Marie Heiberg hõõrus rinnale tõstetud vasakut kätt paremaga , muhve kaenla all . </s> <s> Siis märkas seda ka ise : ei tohi , doktor Juhan Luiga ei luba ! </s> <s> Ta pistis mõlemad käed muhvesse ja ütles poolihääli : </s> </p>
<p> <s> “ Sa näed nii kurb ja õnnetu ja üksi , kallis Friedebert ! </s> <s> Nägin sind Werneri juures , läksid mööda . </s> <s> Aga see oli kevadel . </s> <s> Ma pole sinuga ega sina minuga mitte kunagi kõnelnud , ikka oli see võõraste toonil , juba siis , kui mu esikkogu toimetasid . </s> <s> Eile läksin sind nägema Werneri juure , sääl sind ei käinud . </s> <s> Oli poolpäeva õhtu , ehk olid saunas ? </s> <s> Ootasin sind oma juure , sa ei tulnud . </s> <s> Mul on uks öösel ja päeval lahti su tuleku lootuses , võti väljaspool ees . </s> <s> Sa peaks ju leidma mind küll , oma truud Mansit , Tähtvere 2 hoovi päält , ma olen sulle kirjutanud . ” </s> </p>
<p> <s> Marie Heiberg heitis pelgliku pilgu oma vasakule käele , kus peaks kõndima härrasmees , näpitsprillidega , irooniline ja peen . </s> <s> Tuul tõi tühjusest prügi silma . </s> <s> Piki kaldateed tuli vastu keegi kühmus naine ; Heiberg pidi jälle suu kinni panema ja vaimus kõnelema . </s> </p>
<p> <s> Friedy , ma ei suuda sind enam igas kohas ette kujutada , ma ei ole sind ju viis kuud näinud ! </s> <s> Ma olen sind otsinud , ma olen su vari ! </s> <s> Päev oli raske , olen nii palju kõndinud , ei tunne jalgu all . </s> <s> Aga pää ei väsi ja süda ka mitte . </s> <s> Kui sa mind enda juure võtad - sul ei ole minuga igav , sul ei ole iial parem kui siis ! </s> <s> Mina olen Nietzsche tütrekene , ja sina suur Tuglas ! </s> <s> Ma armastan sind ega pea oma genialiteetigi sinust kallimaks . </s> <s> Sa võtad mind omaks naiseks , sa oled mulle mees , ma tean - see sünnib , aga millal ! </s> <s> Minu elu ei ole muud kui kurbus sinu poolt olemata õrnuse , mingigi hääduse või lugupidamise ja õnne ihk ! </s> <s> Ma olen sulle kõik oma uued luuletused kirjutanud , sa ütled , need kompromiteerivad sind ; mind küll mu laulud ei kompromiteeri , ma ise ka vist olen kurb ja naiselikult ebamäärane luuletus , mis üleüldse sellesse aega ja ilma ei kõlba . </s> <s> Aga keegi ei saa oma tõsiseid tundeid olematuks teha , ehk olgu siis , kui ta lihtsalt enam ei ela . </s> <s> No kas sind tõega see kompromiteerib , kuula , sa tead seda laulu küll - </s> </p><lg type="free"><l> Põleb eha all Emajõe vesi ; </l><l> tuul paitab , ta käsi nii hell : </l><l> kord suveöil kahekesi </l><l> siin käisime ringi - lõi kell . . . </l><l> Lõi äkki pool kesköisest tundi . </l><l> Ma mäletan selgesti sind </l><l> siis enese kõrval ; suurt sundi </l><l> meel tundis : kui armastaks mind ! </l><l> Siidikingades kõnnib öötuules </l><l> mu Mälestus tuttaval teel , </l><l> õhusinises siidis , kurbluules </l><l> näib armsama jälgesid veel . </l></lg>
<p> <s> See on seesama kaldatee , kas Friedebert siis iialgi siit mälestusi ei otsi , temagi ju armastab , miks ta muidu nii kurb , nii kurb on , et Marie süda iga kord valust kokku kisub , nagu seekord postkontori juures või tookord Kroonuaia uulitsas , kui teineteisest pääd pööramata mööda mindi . </s> <s> Kui kaua veel see uhkus peab kestma ! </s> <s> Mehed ju armastavad ka , sügavalt ja õnnetult . </s> <s> Marie on seda Mart Saare elusaatusest näinud . </s> </p>
<p> <s> Mart Saar , see imeline helilooja ! </s> <s> Heibergi Põhjavaimule on ta oma Põhjavaimu loonud , ja need kaks on üheks saanud ! </s> <s> Mart Saar näitas kord Hüpassaares rohtunud metsateed , nad kõndisid seda , ühes kohas võttis Saar mütsi peast ja viipas mütsiga laia kaare : Eesti kuused kohisevad ! ning pisarad voolasid takistamata ja häbenemata mööda põski elegantselt hoolitsetud prantsuse habemesse . </s> <s> Siin elabki Põhjavaim , siin tuli see viis kätte ! ütles Saar . </s> <s> Üsna Urvaste metsatee moodi , ütles Heiberg , sääl elab minu Põhjavaim ja sääl võin ma tundide kaupa kõndida ! </s> </p>
<p> <s> Ja Marie võttis käed muhvest ning luges Emajõele oma luuletust ; pisarad voolasid ning tuul puhus otse suhu . - </s> </p><lg type="free"><l> Mets mühab ümberringi . </l><l> Ma seisatan lagedal </l><l> ja mõtlen : Küll armas on elu </l><l> siin Põhja taeva all ! </l><l> Kui sügav sinav süli </l><l> end laotab üle maa . . . </l><l> Ja kuuskede õõtsuvail ladvul </l><l> käib kohin tuulena . </l><l> Ja metsa puude varjul </l><l> kui heljuks õnneaim , </l><l> kui laulaks lõputa laulu </l><l> me kaitsja Põhjavaim . . . </l></lg>
<p> <s> Tuul viis luuletust põlispuie latvu pidi kaugele Peipsi poole . </s> <s> Oli tuuline , oli kohisev , oli nagu kodulaanes . </s> <s> Luuletaja ise oli ka nagu maanaine pika matka või metsa rõivastes , ainult käesoojendaja muhve reetis linnanaist . </s> </p>
<p> <s> Marie Heiberg hakkas Põhjavaimu viisi ümisema . </s> <s> Talle oli sada korda öeldud , et ta viisi ei pea , et tal kuulmist ei ole , kuid Marie ise tundis , et see vale on , sest tal kumises kõrvus Mart Saare enda hääl , kui ta laulis . </s> <s> Imeline laul , imeline helilooja , nii tundeline inimesena ! </s> <s> Ja nüüd on ta abielusse heitnud ; armastades üht kaunist tüdrukut on ta pidanud armsama isa-ema käsul naituma tütarlapse vanema õega ! </s> <s> See on sündinud , ja Mart Saar ei naerata enam iialgi ! </s> <s> Kuuled , Friedy , ei iialgi ei naerata see mees , kes ei võta , kes talle määratud ! </s> <s> Sinulgi olla nüüd pruut , nägin teid Werneris - krokodill ! </s> <s> Ah Elo või ? ! </s> <s> Õige nimega Emma Elisabet Oinas ! </s> <s> Mul oleks sind päris häbi näha naisest valitsetuna , harilikust naisest , kes sind ka harilikuks teeks . </s> <s> Friedy , kõik on sinu teha ! </s> </p>
<p> <s> Marie Heiberg tõstis vasaku käe rinnale ja hõõrus seda paremaga . </s> <s> Hõõrutas ja triikis , kuni oma tegevust tähele pani : Ei tohi , hingelise segaduse märk , valitse ennast või muidu ! </s> </p>
<p> <s> Heiberg astus need paar sammu kaldast alla , ta oli madalas vees luigelilli näinud , ta küünitas end vee kohale , hoides tagasikätt paju sitketest okstest - ja saigi mõned varred murda . </s> <s> Tema sünnipäevalilled , kuninglikud ! </s> <s> Viin need Friedebertile . </s> </p>
<p> <s> Siis peab Marie kaua ootama , õhtapimedat , Friedebert ei taha , et keegi näeb , kuidas Heiberg tema akende all luurab , kuigi ta ei luura ju ! </s> </p>
<p> <s> Pimedal keskööl viin sulle lilled ja kirja Näituse tänavasse ära . </s> <s> Ma olen sulle eila palju kirju kirjutanud , punase tindiga nagu verega , palju variante , ikka sedasama teises järjekorras , ma ei tea , millist valida , vahest viin kõik , vali , mis sulle meele järgi on ; nad on mul muhve taskus valmis . </s> <s> Mul on pimedal õhtal nii õudne kirja üle õue su trepist üles viima minna . </s> <s> Kardan , näen viirastusi . </s> <s> Kuid olgem ise hääd , siis ei ole iial mitte halba . </s> </p>
<p> <s> Oh , säält ta tulebki ! </s> </p>
<p> <s> Vale ! </s> <s> Üks teine , üks võõras ! </s> <s> Süda seisatas ilmaaegu . </s> </p>
<p> <s> Mis ta mind vahib , see ilus poiss , pöörab veel ümbergi ! </s> <s> Alati pööravad ilusad poisid ümbergi . </s> </p>
<p> <s> “ Need lilled pole teile , noormees ! </s> <s> Mulle on Friedeberti maja ukski püha ! </s> <s> Lähen puistan ta trepile , las astuvad ta jalad neist üle ! </s> <s> Või astugu pääle , mul ükskõik ! </s> <s> Aga teie minge , minge ! ” </s> </p>
<p> <s> Ja Jott Tee läks . </s> <s> Teda polnud ära tuntud . </s> <s> Tema oli küll kauge maa pealt Heibergi märganud , oli näinud muidu töntsaka ja lohakapoolse naise hetkelist ümbersündi peaaegu kauniks , ja sama kiiret kustumist . </s> <s> Jott pani seda endamisi imeks . </s> </p>
<p> <s> Jott Tee läks tagasi vaatamata ja mõtles ühele Heibergi vabavärsile ; tüdruk polnud siis mitte viitteistki vana , kui selle kirja pani . - </s> </p>
<p> <s> Ma tahan tunda mure sügavust , tõe jumedat tõtt ja meeleäraheitmise hämarat õndsust . . . </s> </p>
<p> <s> Raskem rauast peab rist mu rinda rõhuma ja ahastus mu hinge , kus valusamalt kui tuli hõõgub elu , ja veripunase leegina loidab lootus </s> </p>
<p> <s> ja mu hinge kaisutab nõdrameelne ahastus . </s> </p>
<p> <s> Ma tahan üksinda olla , et tühjendada musta , kibedat elukarikat toredalt ja põhjani . . . </s> </p>
<p> <s> Luuletajad saavad kätte oma saatuse , mõtles Jott Tee . </s> <s> Nad näevad seda ette ja kannavad hoolt , et luuleuiud täide läheks . </s> <s> Jott mäletas , Richard Roht oli öelnud : Heibergile on kaks kord kaks - miljon ! </s> </p>
<p> <s> Äkki tuli Jotile üks teine mõte , ta jäi isegi seisma , et rahuliselt aru pidada . </s> <s> Küllap see sedasi oli ! </s> <s> Pidi leiduma eriline põhjus , kui Juhan Luiga nii metoodiliselt ja ülekohtuseltki Tuglase Felix Ormussoni ründas , autorit koguni Tuglas-Ormussoniks nimetas , nahutades toda novelli vormi pudeduse , konstitutsiooni puuduse , sisu naiivsuse pärast ja süüdistades stiilikirjanikku vildakas loogikas , vigases nägemisvõimes , dekatentsis ja milles kõiges ; artikkel puistas lausa mõraseid pärleid - Nagu marjad liia pesemise läbi oma lõhnava mahlakuse kaotavad , nii on Tuglase stiil väheandelise viilimise läbi vettinud . </s> <s> Jahah ! </s> <s> Kriitiline artikkel oli pea sama mahtu kui mahatehtav Ormusson - noh see on liialdus muidugi , ent iga kümnenda lause juures leiti mahti peatuda . </s> <s> Ja ilmne põhjus - doktor Juhan Luiga kaitses oma naispatsienti sellisel ümber-nurga-meetodil , tehes teise inimese loomingu vastutavaks looja arvatavate pattude pärast ! </s> </p>
<p> <s> Oh Eestimaa , kui väike sa oled ! </s> </p>
<p> <s> Aga päevakangelane Tuglas ? </s> </p>
<p> <s> Tuglas istus oma kambris ja kritseldas paberilehekestele tulevase artikli teese , teksti poole häälega endale ette rääkides : </s> </p>
<p> <s> Kõik on kaalul . </s> <s> Kas olla riikliselt ja haridusliselt vaba natsioon , või langeda tagasi endise orjuse ahelaisse ? </s> </p>
<p> <s> Meie oleme iserahvus , omapäraseks kujuneva kultuuriga , eristunud muist juba ammusist ajust . </s> </p>
<p> <s> Meil peab olema õigus täieliseks kultuuriliseks enesemääramiseks , mis on võimalik ainult täielise poliitilise enesemääramise raamides . </s> <s> Vastasel korral ootab meid läkastus ja surm õhupuuduse käes . </s> </p>
<p> <s> Nõnda kirjutas Tuglas , tõmmu juuksepahmakas vajumas laubale ja lopsakad huuled vormimas sõnu : Tuglas luges häälega kõiki tekste , nii omi kui võõraid , nii kaastöid kui kirju , olgu kodus või kohvikus , olgu öösel või päeval . </s> <s> Rütm , lause rütm ennekõike ! </s> <s> Toda ta ei teadnud - üks kiri oli juba postipaunas , juba saabumas , Tallinna templiga tüse kiri , loe siis poole või täis häälega või üsna hääleta . - </s> </p>
<p> <s> Teie , Sina ! </s> </p>
<p> <s> Jooksin Kadriorgu . </s> <s> Jalutades lugesin Su kauneid sõnu , ikka ja jälle uuesti joobudes . </s> <s> Tulin koju nagu uimas . </s> <s> Kallasin üle õmblejanna lõhnaõliga . </s> <s> Heitsin voodisse - Su armastuse sõnad paljal rinnal , et olla üksi ja segamata omas õndsuses . </s> <s> Ah , sama kui siis , tol viimasel ööl ! </s> </p>
<p> <s> Kuid ma aiman , et Sa nüüdki ei tule - Sina , kes Sa kunagi ei tule ! - ja mu igatsus muutub kibeduseks ja sedamööda resignatsiooniks - kuid seda viimast ma kardan : tahan ennem kannatada ja märatseda kui jälle tarduda allaheitlikkusse . </s> </p>
<p> <s> Ebamäärane ja nimetu on meie vahekord . </s> <s> Oh seda lennulist armastust ! </s> <s> Spontaanne minuti-õnn ! </s> <s> Silmapilkne meeleheitlik andumissööst ! </s> </p>
<p> <s> Tean Teid olevat õnneliku teistega , kuid sellest ehk lõpuks olenebki minu õnn . </s> <s> Tõesti : kuis leiab imetlust , kuis õrritab mind teadmine teistest naistest Teie ümber . </s> <s> Ja eks meelita suurel määral minu iseteadvust Teie “ langemine ” teiste juurest minu juure . </s> <s> Ah , nii väiksed on minu nõudmised , sellepärast et nad on liig suured . </s> <s> Teie , Sina ! </s> <s> Andke mulle andeks minu kiri , kui ta ehk tuleb mitte parajal ajal. </s> </p>
<p> <s> Ah vabandage , vabandage , olen Teid päris Marie Heiberglikult üle külvanud luuletustega - vabandage ! </s> <s> Siiski lisan kaks sonetti - “ Küll üle küpse aia tuulehoog ” ja “ Kuis võiksin magada , kui armastan ma nõnda ” ning tertsiinid “ Ma raputasin omilt valgeilt niudeilt ” . </s> <s> Minul on kaastööd kas või kümne Siuru jaoks . </s> </p>
<p> <s> Teie </s> </p>
<p> <s> Marie Under . </s> </p>
<p> <s> See oli teine Marie , aga jällegi Marie . </s> </p>
<p> <s> Rahvas voolas Oleviste kirikusse , nagu oleks see nüüd tõepoolest Oleviste rahvamaja , voolas usulise harduseta , jumalakartuseta , rahva hardus oli ilmalik ja kartus surmalik . </s> <s> Mõni küll kohmetas lävel , pühkis jalgu , tasandas häält , ent vaatas vilksti vasakule-paremale , nägi seal harilikke laial naerul nägusid ja murest halle palgeid , nägi kaasa tassitud punaseid plagusid ja mõnd häbelikult lontis sini-must-valgetki ; kuulis rämedat juttu , edevat itsitust , saabaste hoolimatut astumist , valjuhäälset tuttavate tervitamist ; haistis pinutaguse luhvti ja prantsuse aroome , vene soldatisaapa tökatiläpatust ja lumiste naisejuuste hõrku lõhna - ning pidi tahes-tahtmata leppima pühalikkuse pagendamisega siit iidsete võlvide alt . </s> </p>
<p> <s> Kirik tuli rahvast puupüsti täis . </s> <s> Kõik vist ei mahtunud sissegi , istuma igatahes mitte ja vahekäikudesse seisma vaevalt . </s> </p>
<p> <s> Jott Tee nihutas end kui ettur malelaual ; sammhaaval ja väikeste pauside järel jõudis raudse välisukse häälest kaugemale , hapust raudtee-lehalisest meestekambast eemale , jäi kesklöövis peatuma ilmselt vabrikuplikade varblaseparve serva - neist ulatas ta pilk üle ja kõike õhkugi ei tarvitnud nad ära . </s> <s> Enamlaste kihutuskoosoleku algamist oodates vahtis Jott Oleviste kuulsaid tähtvõlve , püüdis meelde jätta kahe nelinurkse tähe põimingust tekkinud ornamente , neid jooni , kaari ja kumerusi , mis pidid vaatlejale meenutama kõrgemaid asju kui maapealne mäsu ja kisklemine . </s> <s> Kes teab , kas toda taevalage rohkem näha lastaksegi . </s> </p>
<p> <s> Võnnu mehe Gustav Suitsu pärast oli Tee siia sõitnud , et mis too kõneleb , mis ideed on pagulusest kaasa toonud , avarilma tuultest välja kurnanud . </s> <s> Mida ülejäänud mehed pajatavad , võis ette aimata - ei olnud erakonda , kes kavatseks Vene impeeriumist välja kõndida , isegi nüüd , pärast punast Oktoobrit mitte . </s> <s> Koguni Jüri Vilms lootis : Vrakist mitte lahkuda , demokraatia võidab Venemaal . </s> <s> Sotsialistide-revolutsionääride ehk esseeride vasak tiib väitis : vääriks kommunismiga katsetada ; parem tiib oli radikaalsem : peaks mõni tagavara-variant ka olema . </s> <s> Esseer Suits kuuldavasti pooldas Venemaast lahtiütlemist , talle vaieldi vastu oma parteistki - Eduard Laaman : Suits on veidike sensatsiooni teinud , püsiv ja kindel rahu ei ole mõeldav , kui Venemaale ta õhuaken Euroopasse kinni lüüakse , kõige vähem halb lahendus on föderaalriik Venemaa koosseisus ; Mihkel Martna : Suitsi väide täielise riikliku eraldumise asjus ei ole meie partei seisukohast vastuvõetav , see ei vastaks meie rahvastiku eluhuvidele , selle teostamiseks puuduvad väljavaated . </s> <s> Enamlastele muidugi oli asja arutaminegi vastukarva , nonde plaan käis igavesti koos suure vene rahvaga ; Jaan Anvelt : Tööliste klassi kohus on olla vastu Eestimaa Venemaast äralahutamisele või Eesti osariigile . </s> </p>
<p> <s> Kas tõesti õnnestub kommunistidel töötavaid masse üles keerata ? </s> <s> Neil näikse kõvasti abiväge olevat kokku aetud , soomeugri palgejoonte seast paistsid need selgelt silma , seda enam et needsinatsed ei püsinud suuga söögi poole , vaid sandarmite kombel näoga rahvahulga vastu . </s> </p>
<p> <s> “ Rahvas seisab kui Kalevipoeg isa haual , ” ütles keegi , tihedalt Joti külje vastu pressitud . </s> </p>
<p> <s> Jott pööras pead : sotsiaaldemokraat Karl Ast ja kirjamees Karl Rumor ühes isikus . </s> <s> Jott Tee pigistas tunnustavalt kolleega sõrmi , salakesi , külg külje kõrval seistes ; avalikuks käesurumiseks polnud ruumi . </s> <s> Ast trügis edasi liikuda , mõtles vast sõna saada : tema oli tuline iseseisvuslane - nagu südamepõhjas Jott Teegi , nagu paljud esileküündimatud ja-teised , jt , jott-teed . </s> </p>
<p> <s> Jott Tee märkas Aino Suitsu . </s> <s> Soomlanna , abielu tõttu Vene alam , seisis otse kantsli all , oli palavusest või ärevusest kübara peast võtnud ja mudis selle serva närviliste sõrmede vahel . </s> <s> Tema tumedad juuksed , piimvalge lahk keskel , olid tihedalt ümber näo-ovaali ; Jott küll ei ei näinud , kuid arvas , et Aino Suitsul on krunn või sõlm või pannal kuklas , muidu ei oleks juuksed nii kangesti pingul . </s> </p>
<p> <s> Poliitika paneb Gustavi situatsioonidesse , mida tema loomus välja ei kannata , mõtles Aino Suits . </s> <s> Naine märkas murega , kuidas ühes tropis seisnud võõranäolised rahva hulgas laiali lagunesid , silmanurgast vahemaad lähima seltsimeheni mõõtsid ja ennast ligemale või kaugemale kehutasid , nagu hargneksid lahinguväljal ; aina uusi punalippe rulliti lahti ja mõni neist sokutati altari ettegi . </s> </p>
<p> <s> Vaesekesel valutab hammas , mõtles Aino Suits oma mehest , ainult joodi abil saigi öösel pisut und ; tema kalosside sõjakvaliteet laseb märga sisse , mis ime siis , kui häda välja lööb . </s> </p>
<p> <s> Anveldi alguskõnet kuulati viisaka vaikusega , mõned üksikud heakskiidu hõigatused ei ületanud sündsuse piire . </s> <s> Lõpus läks kommunistlike hüüdlausete pildumine siiski liiale , kõnemees tõmmati hõlmapidi kantslist alla ja pisukese trügimise järel hakkasid sealt ülalt Gustav Suitsu näpitsprillid läikima . </s> <s> Poolehoiukahin läbis kirikut nagu kerge suvetuul põldu . </s> </p>
<p> <s> Hea et ta prille maha ei unustanud , mõtles Aino Suits . </s> <s> Kõne on küll hoolega valmistatud ja maha harjutatud , aga prillide puudumine viib siiski segadusse , kui ei näe , kellele kõneled ja kuidas see mõjub . </s> </p>
<p> <s> “ Nüüd näib rahvusvaheline tund löönud olevat ka Eesti vägistatud rahvuse vabastamiseks . </s> <s> Saksamaal ei ole mingit põhjust selgunud tõsiasjaks pidada , et Eesti riiklikult tahaks liituda just Saksamaaga . </s> <s> Kuid ühtlasi vaidleme ka kohe nende Vene sotsiaalpatriootide käsituse vastu , mille järele Eesti riikliku olemasolu küsimus kuulub Vene rahvale . </s> <s> Peame kahjatsedes kinni naelutama , et Kõigi Venelaste Isevalitseja ikka veel edasi valitseb Vene demokraatia ühe osa vaimus , mis ihkab kõike määrata Läänemerest Vaikseni mereni . ” </s> </p>
<p> <s> Kostis üksik vile nagu märguanne , sellele vastati paarist-kolmest punktist , siis nähtavasti jäädi äraootavale seisukohale . </s> </p>
<p> <s> “ Rahvuslikult ja haridusliselt võõras Suur-Venemaa tsaarivõim ja kodanlus on meiega paarsada aastat koletislikult ümber käinud , otsata korralageduse ja reaktsiooni tõmbused Venemaal on praegugi nii ähvardavad , et see meie revolutsiooni võitusid kalliks pidavat rahvast tundmuste ja järelkaalumiste poolest Venemaa külge ei köida ja . . . ” </s> </p>
<p> <s> Edasi ei olnud midagi kuulda . </s> <s> Ennist laiali paigutatud enamlased vilistasid katkestamatult , ehk nad küll keelt ei osanud ega seepärast võinud aru saada ; vile tuli kõigist punktidest üle suure kiriku ; teised tahtsid kuulata , hakkasid rahulolematusest jalgu trampima ja karjuma ; tubli veerand tundi käis säärane mürgel , et tähtvõlvid sisse langeda ähvardasid . </s> </p>
<p> <s> Gustav Suits võttis kantsli servast kinni , kallutas end ette ja karjus : </s> </p>
<p> <s> “ Saksa ja vene väed välja ! </s> <s> Rahvahääletus läbi viia iseseisvuse küsimuses ! ” </s> </p>
<p> <s> Kostis plaksutamist ja hurraahüüdeid , mis võikasse vilekoori summutati . </s> </p>
<p> <s> “ Tühjendada Eesti maa ja veed Saksa ja Vene okupatsioonivägedest ! ” möirgas Suits , kuidas hing võttis . </s> </p>
<p> <s> Kujuteldamatu lärm vastas talle . </s> </p>
<p> <s> “ Elagu iseseisev Eesti Töövabariik ! ” kisendas Suits ja tuli robinal kantslist alla , kontsad vaevu astmete servi puudutamas . </s> </p>
<p> <s> Aino Suits nägi , kuidas üksikut sini-must-valget püüti maha rebida , kuidas kümned käed selle kaitseks tõusid , nõnda et kähmluseks läks . </s> <s> Aino võttis Gustavil kähku käe alt ja hakkas teda väljapääsu poole tüürima ; rahvahulk avas neile aukartlise koridori . </s> </p>
<p> <s> Hetk enne välisust lõikas tee ei keegi muu kui Viktor Kingissepp ise . </s> <s> See sisistas nagu samovar : </s> </p>
<p> <s> “ Kui Suits sellest veel korra peaks rääkima , siis teadku , et ripub telefonitulba küljes ; Tallinnas tulpasid jätkub . ” </s> </p>
<p> <s> Suitsud said ukse lahti , ei vaadanud vasakule ega paremale , ei kiirendanud ega aeglustanud sammu , kadusid paksu lumesattu , vastatulelik tuul tasandas nende jäljedki . </s> </p>
<p> <s> “ Neetud ! </s> <s> Pool jäi ütlemata ! ” pahandas Gustav Suits . </s> </p>
<p> <s> “ Sa olid külvaja , ” lohutas Aino . “ Pisukesest seemnest kasvab kõrge vili . ” </s> </p>
<p> <s> “ Kui sirp enneaegu päid maha ei lõika . ” </s> </p>
<p> <s> Läbi palituvarruka oli tunda , kuidas Gustav Suits vihast ja erutusest kees . </s> </p>
<p> <s> “ Nüüd rutem kui muidu tagasi üle lahe , ” otsustas Gustav Suits . </s> </p>
<p> <s> “ Minu armsale Liisankatule , ” unistas Aino . “ Pisi-Mareti juure . ” </s> </p>
<p> <s> “ Minu vabariigi aeg ei ole veel tulnud , ” ohkas Gustav . “ Aasta tagasi idealiseerisin veel revolutsiooni . </s> <s> Nüüd on selge : punaste veretööd on annud hoobi sotsialismile . </s> <s> Iialgi ei taha niisuguse erakonna liitlane olla , kes niisuguseid mõrtsukatöid sanktsioneerib või vähemalt toleerib - klassivõitluse ja sotsiaalse revolutsiooni nimel ! </s> <s> Mõtelgu töörahvas ise , mis tahab , minu asi on olnud valgustöö , aga seda ei lasta teha . ” </s> </p>
<p> <s> “ Sa ju tegid , Gustav , sa ju tegid ! ” </s> </p>
<p> <s> Nad viskasid paar jänesehaaki sisse , ennegu salakorterisse kadusid . </s> <s> Gustav pimendas akna , istus kolmest jalast lõnkuva laua taha ja kirjutas märkmikku - </s> </p><lg type="free"><l> Ei une narriv samps - </l><l> ma olin kirikus . </l><l> Ei papi jutlus jamps - </l><l> ma ise seisin kus ? </l><l> Kantslis . </l><l> Kõnelen . </l><l> Päeva vägilastest suurem ise , </l><l> all kuulab rahvas enesejumal - </l><l> ennast määravat süüdata siin </l><l> püüd tulelonti , </l><l> meel näidata selja tagant </l><l> liginevat tonti . . . </l><l> Ju kantsli all kriiskab </l><l> vile lõige , </l><l> varsti vastab sajahäälse kõrioreli </l><l> röök : </l><l> Su usk ei ole õige </l><l> ka koguduses selles ! </l><l> Jääb hüüdvaks hääleks </l><l> mu hõige . </l></lg>
<p> <s> Gustav tõusis nagu ümber vahetatud , naeratas , süleles Ainot ja ütles : </s> </p>
<p> <s> “ Kui ma viimati Maretit vannitasin , ütles see võrukael : Pappa on runoilija , mutta ei kirjoita runoja . </s> <s> Lapsesuu ütleb tõtt , valusat , eks ole tulnud mitmel maal ja mitmes linnas kortereid vahetada , paraku pole need olnud luule sepikojaks , vaid informatsioonibüroo ja päevapoliitika tüütav läbikäigukoht . </s> <s> Olen ärakadunud poeg oma pärisameti juures . </s> <s> Ja tundeline paradoks : ma ei või end samastada kummagi võitleva poolega . ” </s> </p>
<p> <s> Aino suudles Gustavit . </s> <s> See oli ülim , mis naine sel hetkel võiks . </s> </p>
<p> <s> Isamaa on hädaohus ! kirendas kõikidel kuulutustulpadel . </s> </p>
<p> <s> Loodetud kümne tuhande asemel kogunes püsside alla vaevalt paar tuhat poissi , neistki kadusid mõned kõige nelja tuule poole , niipea kui hüvad saapad jalga tõmmatud ; ja püsse ka ei jätkunud . </s> <s> Eestlane ei ole kunagi saanud sõdida iseoma kodumaa eest , see oli harjumata mõte . </s> </p>
<p> <s> Aga kui 27. novembril 1918 vene valgete korpus kergel käel Pihkva linna punastele loovutas ja Eesti territooriumile valgus , ja kui Punaarmee järgmisel päeval Narva vallutas ja järgmisel päeval Eesti Töörahva Kommuuna välja kuulutas , siis oli selge , et noort Eesti riiki , mis seni oli vaid seadusandlikult ja teoreetiliselt olemas , pidi kaitsma eestlase enda käsivars . </s> <s> Üliõpilaste Asemike Kogu otsustas : kõigil üliõpilastel in corpore kaitseväkke astuda ! </s> <s> Hurraa , öö läbi koguti kuraasi ning lohutati pruute - ja nii mõnigi jäi hommikul väeosast maha . </s> </p>
<p> <s> Henrik Visnapuu oli õnnetu : kuigi üliõpilaste kaitseliidu liige ja püssikandja , polnud ta paukugi teinud , ja nüüd veel tunnistas komisjon väeteenistuseks kõlbmatuks ! </s> <s> Mehekski kõlbmata seega ! </s> <s> Aga kõik polnud kadunud , sihukesi mehi leidus teisi ka , ja kes ütleks , et häda ajal kõige viletsamgi asja ette ei käi - 2. polgu juurde loodi eriüksus polgu eriülesannete täitmiseks ; mis ülesanded need võiks olla ja kas neid ülepea tekib , see pidi hiljem selguma . </s> <s> Kokku sai sõpruskond - Henrik Visnapuu ja Richard Roht ja August Gailit pluss Jott Tee ja Jaan Ainelo pluss Voldemar Kures ja mõned mittekirjanduslikud poisid veel . </s> </p>
<p> <s> Veidi enne jõule anti salajased käskkirjad viia Ahjale , Rasinasse ja Räpinasse . </s> <s> Keegi ei teadnud , kus front on , aga kuskil tee peal ees ta olema pidi ; juhised ja käskkirjad naelutati Ainelo vankri alla telje külge , nii et sellest isegi Ainelo valge hobune ei teadnud . </s> <s> Kuni Ahjani oli vaikne , sõjast ei kippu ega kõppu , nähti vaid ühtainumast eksinud sakslast koos allohvitseriga , nende hirmutamiseks ja oma tuju tõstmiseks põrutati kogupauk õhku , nii et sõjameestel oli hoopis teine minek . </s> <s> Nõnda ristiti Visnapuu poiste püssid , ja võidi rahul olla , kui ka rohkem elu sees ei paugutataks . </s> </p>
<p> <s> 2. polgu üksused olidki Ahja mõisas . </s> <s> Seal paistis olukord olema nagu filmis - punaste tervitustele polnud võimalik vastata , sest ainus kahur oli laskekõlbmata ja kolmest kuulipildujast streikis kaks . </s> <s> Käskkirjad võeti täitmiseks , ent keegi ei teadnud , kas käsuviijad Rasinasse edasi pääsevad . </s> <s> Ometi pääses : tee oli ära lõikamata veel . </s> <s> Kuid Rasinas valmistuti taganemiseks ja nõnda tuli nende vanal valgelgi Lääniste suunas taganeda ; ka Võnnust taganeti , ja Tartu altki taganeti . </s> <s> Tartu oli ei-kellegi-linn . </s> <s> Visnapuu poisid uhkeldasid vene sõjaväelt rekvireeritud vattides ja papaahadega , sest miskit sooja pidi ju selga saama , ehkki vene munder võis elukardetavaks kujuneda kohtumisel omadega või valgete või sakslastega . </s> </p>
<p> <s> Visnapuule anti teada : enamlased on tema venna ja isa juba vangi võtnud , tehku Henrik et kaob . </s> <s> See plaan oli Visnapuul endalgi - Tartusse ei oleks võinud niikuinii jääda . </s> </p>
<p> <s> Neid oli üksteist , kes kahele hobusele mahtusid , kaasa arvatud prouad Kures ja Tuglas . </s> <s> Richard Roht oli kuskilt hankinud kõrge palaviku , tema pakiti veovankri keskele poollamaskeli istuma nagu mõni ülemjuhataja . </s> <s> Mindi Ilmatsalu maanteed Viljandi maanteele välja . </s> <s> Maa oli paljas ja regedega mehed püsti hädas ; ent kohe esimesel ööl hakkas lund alla ajama ja nüüd tuli vankrimeestel kitsas kätte . </s> <s> Lokerdati edasi mis lokerdati , lõpuks jäädi toppama hirmpika voori taha , need olid Pihkva alt Viljandi poole taganevad vene valged . </s> <s> Kuulus Balahhovitši vägi näis mardisantlik - vene sinelite peale eesti tagakambrite vaibad mässitud , läkiläkide peale suurrätid tõmmatud , ühel sangaril koguni eideseelik peleriinina õlgadel . </s> </p>
<p> <s> “ Kto jedet ? ” nõuti karmilt . </s> </p>
<p> <s> “ Jeedet pervõi vsjerossiiski siuruski santlagerski polk ! ” vastas Richard Roht oma kasukate seest , ennegu keegi sõna üles leidis . </s> </p>
<p> <s> Adjutant kiirustas pääliku juurde . </s> <s> Oli kohe tagasi ja nõudis ülevenemaalise siuru santlaagrite polgu komandöri oma komandöri juurde . </s> </p>
<p> <s> Roht tundis vene värki , ta oli Bessaraabia ja Rumeenia sõjakäigud kaasa teinud ja teadis , et ainult ülbus võib asja päästa . </s> <s> Ta laskis oma adjutandil vastata : </s> </p>
<p> <s> “ Tulgu teie päälik ise siia . ” </s> </p>
<p> <s> “ Millises auastmes on teie päälik ? ” </s> </p>
<p> <s> “ Polkovnik . </s> <s> Aga teie oma ? ” </s> </p>
<p> <s> “ Kapten Mikoša , ” vastas adjutant üpris löödult . </s> </p>
<p> <s> Ja nüüd hakkasid adjutandid läbirääkimisi pidama : valged nõudsid relvade loovutamist ning teise hobuse ja vankri ära andmist ; santlaagrid ei tahtnud sellest kuuldagi . </s> <s> Kõnelus kujunes valjuks ja pahaendeliseks . </s> <s> Jott oli mures : muist pidi halva tee tõttu nagunii vankrite kõrval jala sumpama , mis siis veel , kui teine hobune võetakse - ja kuniks seda ühtegi ! </s> <s> Richard Roht palavikus ja kaks maskeeritud daami hulgas ! </s> </p>
<p> <s> Henrik Visnapuule meenus : täna on vana kalendri järgi tema sünnipäev , kas peab tema nüüd , värskelt kakskümmend üheksa vana , mulda sööma minema või on saatusel armuaega varuks ? </s> <s> Narr on saada sõjasangariks , kui sõditud polegi . </s> <s> Või peaks ta oma püssi tühjaks laskma liitlase peale , kellega tal on ühine vaenlane , kuid kes ise on ka tegelikult vaenlane - sest teada on , et valged ei poolda suure jagamatu Venemaa tükeldamist ? </s> </p>
<p> <s> Selle aja peale oli adjutant Kures välja mõtelnud maailmatu santlaagrite väe , mis kohe kõiki teid pidi järele jõuab , ja see oli mardisantide pataljonile argument maanteerööv peatada ning santlaagrite staap mööda lasta . </s> </p>
<p> <s> Mis ees ootas , oli teadmata . </s> <s> Siuru sinilind oli neid päästnud - seks korraks . </s> <s> Sõideti läbi kannatava maa Viljandi poole . </s> <s> Henrik Visnapuu mõtles põlevatest taludest , möödaminnes maha lastud peremeestest ja hanges või kaevikus külmetavatest relvavendadest ; mõtles udara paistetuses inisevatest lehmadest ja püssipaukude vaheajal talitavatest perenaistest , hirmukil lastest sängi all ja sõjasaagiks langenud tüdrukutest , eakaaslaste pruutidest ; mõtles maast ja rahvast , elust ja surmast , vabaduse verisest hinnast . </s> <s> Vankri tuiutavas liikumises läbi otsata öö hakkas kujunema üks rütm - </s> </p><lg type="free"><l> Maailma nägu om ropp , maailma käe tilguva verest . </l><l> Oo , mõske kõrd puhtass ta nägu ja käe , mis tilguva verest ! </l><l> Ja viige ta majja , kon sehen om põrmandu küüritu , valge , </l><l> kon istub üits rahvas , kel näo om rõõmsa ja naarva ja valge . </l><l> Ent pange ta sälgä üits särk , mis silmaveen palavan mõstu , </l><l> ta henge ümmer üits rõivas , mis omaste vere seen mõstu . </l><l> Siis pühapäiv tulep , suur , pikk . </l><l> Nink kurbade hengede üle </l><l> tõus valgus ja rahu . </l></lg>
<p> <s> Kui kohv , mida Werneri piigad laiali kandsid , polnuks nii kahvatu ja kui võisaiakesed taldikutel polnuks kes-teab-millisest ja kes-teab-kuidas-hangitud jahust ning margariinist , siis ei võinuks küll mitte arvata , et sõda alles käib . </s> </p>
<p> <s> Publikum sumises , suitsurõngad tõusid lae poole , otsimata igavikku . </s> <s> Keegi kohevas rebaseboas daame tõstis kõrgele oma tillukese pihu , milles hoidis veel tillemat peeglikest , et musimokad lahingupunaseks võõbata ; ta tegi avalikku tualetti nii elegantselt ja süüdimatult , et Jott Tee kiusatust tundis püksirihm vallandada , selle peal habemenuga ihuda ning põsed üle kaabitseda , aga paraku - habenaväits oli kodus lauasuhvlis ning silmnägu lage ülearugi . </s> </p>
<p> <s> Jott pandis tähele : publikum oli rohkem naissuguline kui vanasti , küllap noorte meeste arvel , kes ju olid kargutamas kutsumata võõraid Eesti piiridest välja . </s> <s> Silma hakkas päris uusi nägusid , peale kasvanud noore sugupõlve õiekesi - ühed sellised näitsikud olid okupeerinud laua Tuglase latris , ilma et neil oma kuritööst aimugi olnuks ; Tuglas muidugi istus kuhu sai , nimelt malehullude põlise laua taha , riskides sealt iga hetk välja aetuks osutuda . </s> <s> Johannes Aavik istus tema vastas ja Jott Tee oli ka ära mahtunud . </s> <s> Pisut imelik laudkond , aga sõja ajal juhtub segasematki . </s> </p>
<p> <s> Kõige esiteks päriti üksteiselt rindeuudiseid , see oli niisama endastmõistetav kui tervise ja käekäigu järele küsida . </s> <s> Vastused oli lootust andvad , ehkki umbkaudsed - väerind liikus jõudsalt , see oli kindel , kui jõudsalt just ja kus parajasti paiknes , see oli teadmata ; varsti võtame Petrogradi ära , aga mis me sellega teeme ; siis teeb Petrograd meiega - neelab meid alla . </s> </p>
<p> <s> “ Kirjandusse ja kunstisse ei ole veel ükski sõda elustavalt mõjunud , ” ütles Tuglas . “ Õhku on puhastatud , tõsi , kuid seda on tehtud mürgiste gaasidega . </s> <s> Mitte üksi , et midagi väärtuslikku ei ole loodud , vaid endistestki kultuuriväärtustest on hiiglaosad hävitatud . </s> <s> Missugune vaimline lilleaed , kunstide ja teaduste triiphoone oli Euroopa enne selle suure palangu süttimist ! ” </s> </p>
<p> <s> “ Aga me oleme tegemata jätnud , mis me teha oleksime võinud ! ” hüüatas Aavik . “ Enne revolutsiooni võis mõelda , et meie lehtede nõrk rahvuslik toon ja värv tuli väliseist surveoludest . </s> <s> Kui üle öö ilmus täielik trükivabadus , mina küll arvasin , et nüüd kaua surve all hoitud rahvuslik tunne täies hoos välja kisendab oma meelepaha ja oma hõiske , oma oleviku nõuded ja tuleviku püüded , et meie ajakirjandus ja kirjandus on kui paisu tagant pääsenud kevadvesi ! </s> <s> Ei midagi säärast ! </s> <s> Ja sedagi arga , nõrka , mannetut rahvuslust , rahvusluse varju sõimavad meie sotsialistid marurahvusluseks . </s> <s> Siin peaksid kividki kisendama ! ” </s> </p>
<p> <s> “ Noh mõni isamaaline sõjaluuletus on ju olnud , ” ütles Jott . </s> </p>
<p> <s> “ Ei ole ! </s> <s> Ainult sõja koleduste siunamist , ja sedagi mööda minnes , pealiskaudselt , ” ütles Aavik . </s> </p>
<p> <s> “ Aga Visnapuu - Mul on valus ja häbi . </s> <s> Ajal , mil magasin , tapeti inimest , Mil katsin end vaibaga , poodi inimest , Süda pisteti läbi , ” ütles Tee . </s> </p>
<p> <s> “ Poos , fraas , vigurdamine kõik , teisel hommikul tuli kõige rahulikuma meelega Wernerisse , ” ütles Aavik . </s> </p>
<p> <s> “ Ilus on surra , kui oled veel noor , Nii päikesen magama minna - see on Visnal ju küll õnnestand ja head vastakõla leidnud , ” ütles Tee . </s> <s> Kuid Aavik oli järele jätmata : </s> </p>
<p> <s> “ Tühi fraas ! </s> <s> Kui see nii ilus on , miks ta siis ise surma ei läind ? </s> <s> Võimalus ju oli . </s> <s> See on banaalne koolifraas , tuttav juba Horatiusest saadik ja ära leierdet . </s> <s> Oleks ta öelnud , et nii kurb , nii kahju , nii hirmus on noorelt surra , aga polnud parata , aeg , olud ja isamaa nõudsid selle ohvri , siis oleks olnud algupärasem ja ehtsem . ” </s> </p>
<p> <s> Ettekandja tõi uued kohvid ja klaasi vett sinna juure , nagu Viinis olla kombeks . </s> <s> Herra Aavik hakkas surmapõlgliku näoga sahhariini tibutama ja Tuglas lõssi sekka loksutama ; Jott kasutas juhust pidada väike loeng , et juba rahvalaulikud ei tavatsenud sõjast laulda , nad laulsid pigem tööst , see ju rahvuslik omapära . </s> <s> Eestlane ei ole militarist , eestlasel pole olnud võimu oma isamaad kaitsta , oma poegadele on ta õpetanud võõrväes käitumist : ära kipu esirinda , ära jää taha , säilita elu , meid on vähe - esimesed heidetakse , tagumised tapetakse , keskmised koju tulevad ! </s> <s> Riiklikult mõeldes ongi elus põllumees parem kui surnud sõjamees . </s> </p>
<p> <s> “ Seda ma ju räägin - rahvustunne on nõrk ! </s> <s> Ei mingeid kirgi ! </s> <s> Kõiki meie paremaid töid iseloomustab mõistuse vasaratöö ! ” üles Aavik . “ Värsitehnikast ärme parem räägi , meetrumiga ei tule keegi toime ! </s> <s> Oh Under , Semper , Visnapuu , Alle , Barbarus ja muud , ma palun , ma vannutan teid : õppige enne vähemalt kümneni selgelt lugema , siis alles hakake luuletama ! </s> <s> Too rütmikuulmatuse häda on juba Kreutzwaldilt päritud , Kreutzwald kah ei mõistnud kaheksani lugeda , kui Kalevipoega sigitas ! ” </s> </p>
<p> <s> “ Tõsi see on , et regivärss Kalevipojas paiguti lohiseb nagu regi looja järel , aga ei tohi unustada eepose otsustavat tähtsust Hurda elusaatuses või Eesti Üliõpilaste Seltsi ilma sünnitamisel - nood kuulsad rahvusvaimustatud Kalevipoja-õhtad ! </s> <s> Nii et mina saan neist vihastest inimestest natuke aru , kes ei taha kuuldagi Kalevipoja ümbertegemisest , mis tegu nad otse pühaduse rüvetamiseks nimetavad , ” ütles Tee . “ Või võtame koolipoiss Vilde - tassis eepost gümnaasiumi kaasa , sest teda oli vihastanud Niibelungide-kultus , Kalevipojast sai poliitiline relv , mille toruots Eduardi enda vasta suunati . ” </s> </p>
<p> <s> “ Kas teie , herra Tee , olete Kalevipoja otsast otsani läbi lugenud ? ” küsis Tuglas . </s> </p>
<p> <s> “ Järjest ei ole . </s> <s> Kord siit , kord sealt . ” </s> </p>
<p> <s> “ Sääl see on ! ” pahvatas Aavik . “ Ükski ei ole lugend , ja kõik teevad näo , nagu oleks see neil pääs ! </s> <s> Kõik maitsevad valitud kohti , ja mispärast - sest üleni ei ole see kirjatükk maitstav ! ” </s> </p>
<p> <s> Jott Tee lootis jututeemat muuta : herrad Jaan Jõgever ning Johannes Voldemar Veski tulid , vahtisid ringi , nendegi tavaline laud oli läinud ; ettekandja küsis luba , tõi kaks tooli juure ning sobitas malelaua ümber . </s> </p>
<p> <s> “ Meie siin arutame , kas ja kuidas peaks Kalevipoega parandama , ” ütles Tuglas . </s> </p>
<p> <s> Mõlemad tulnukad süttisid . </s> <s> Teema oli igihaljas ! </s> </p>
<p> <s> Veski ütles : </s> </p>
<p> <s> “ Kalevipojaga pole tema ilmumisest peale rahul oldud , uuemal ajal oli eriti vihane Leetberg . </s> <s> Uutes trükkides ongi teda kohendatud , küll vaid keelekuube . </s> <s> Nüüd oleks tarvis seisukoht võtta - kas lappimise piiridesse jääda või loova laadi kõrguseni ulatada ? </s> <s> Vigu on mitte ainult õigekirjutuses , vaid ka sõnade muutmises , kindel värsimõõt on asja annud eksivormide sünnitamisele . </s> <s> Aga teos sisaldab ka kõlbuslisi valimatusi . ” </s> </p>
<p> <s> “ Nõiataadi tütre vesivärava kinnikiilumise stseen näituseks , ” ütles Tuglas . </s> </p>
<p> <s> “ Nojaa , seda on veerinud ka need , kes muidu Kalevipoega kätte ei võta . ” </s> </p>
<p> <s> “ Ma ütlen veel üks kord - Kalevipoja värsimõõt ei vasta regivärsi reeglitele , ” ütles Aavik . </s> </p>
<p> <s> “ Selle kohendamine oleks kogu teosest õige sügavalt läbiulatav töö . </s> <s> Leppigem kokku - see on Kalevipoja värsimõõt , mitte rahvalaul , ” ütles Veski oma leplikul moel . “ Ma tean , kuis herra Aavikule meeldiks , aga uuelaadilistele ilmingutele ei tohi meie maad anda , ei tohi külge pookida midagi , mis meie eht rahvaluulele võõras ja enam uuele kunstluulele omane võiks olla . ” </s> </p>
<p> <s> “ Ja ometi võiks Kalevipoeg uuele põlvele olla seesama , mis vanale põlvele oli , kui teda ajakohastada , keele ja luuleteooria avastusi kasutada , ” vaidles Aavik . “ Uus lugeja ootab rohkem esteetikat . ” </s> </p>
<p> <s> Tuglas ütles : </s> </p>
<p> <s> “ Eesti rahvas on kujunemas kõikseisuslikuks rahvaks . </s> <s> Ei taha enam lugeda seda , mis Kreutzwald on kirjutanud , vaid seda , mida ta on tahtnud kirjutada . </s> <s> Lugu on hullem veel - Kalevipoeg on kehvalt jutustatud , tühise sisuga . </s> <s> Kalevipoeg magab neljakümnel korral , ka sortsid ja mõned kõrvaltegelased magavad , see on nagu mõni magamispoeem . ” </s> </p>
<p> <s> Jõgever mahtus sõna sekka ütlema : </s> </p>
<p> <s> “ Mõelge ikka , mil ajal see kirjutatud on ja mis sellele hiigeltööle kõrvale panna on ! </s> <s> Ja nüüd kirjutab suguvend Aavik Kalevipoja keelest terve raamatu , kus ta kangesti pahaks paneb Kreutzwaldi uudissõnu , millest mõned käiku ei ole läinud . </s> <s> Aavik ise on loonud maotumaid sõnu nagu kõik need naudingud-üllatused-loobumised - lootuses , et mõni tuleviku kirjanik need temalt ära õpib ; niisamati lõi Kreutzwald oma luuletöö tarvis uudissünnitusi ja vormisid , kuidas ta neid tarviliseks arvas . </s> <s> Keel pidi painduma , et mõtteid , mida Kreutzwaldil ütelda oli , saaks välja ütelda . </s> <s> Lahkuminekud praegusest kirjakeelest ei ole keelevead , vaid Kreutzwaldi keele isepära . </s> <s> Loogu meie keeleuudistajad midagi oma , loogu või uus Kalevipoeg , mis praegusest kuulmata kõrgemal oleks , tarvitagu seal uudissünnitusi , me tervitame neid rõõmuga , kuid teiste tööd jäetagu nõnda , kudas teised neid on loonud . ” </s> </p>
<p> <s> Aavik sügas kukalt . </s> </p>
<p> <s> “ Einoh , nii hull asi ka ei ole . </s> <s> Tahtsin ainult vanade templite sumbunud õhku natuke tuuluta ja puhasta , ja eks see tule Kalevipoja parandamisel kasuks . ” </s> </p>
<p> <s> Jõgever jäi kindlaks . </s> </p>
<p> <s> “ Kalevipoega ümber teha on sama kui mõnda kuulsa meistri pilti värviplarakatega ümber plartseldada - see olla moodis ! </s> <s> Kas herra Aavik ei ole midagi kuulnud barbarismusest ? ” </s> </p>
<p> <s> “ Herra Jõgever on Kalevipoja muidugi läbi lugenud - otsast otsani ? </s> <s> Ehk mitugi korda ? ” küsis Tuglas ilmsüüta näoga . </s> </p>
<p> <s> Jõgever vaatas Tuglasele hämmeldunult otsa : </s> </p>
<p> <s> “ Kas mõni on lugenud ? ' </s> </p>
<p> <s> Kui naer vaibus , ütles Jott : </s> </p>
<p> <s> “ Õnnis Kreutzwald ütles kord , et tema tubli naine koob ennemini tosin paari sokke , kui loeb läbi ühe peatüki Kalevipoega . </s> <s> Nii ta ütles , ei temal olnud illusioone . ” </s> </p>
<p> <s> “ Kreutzwald kirjutas Schiefnerile , kui mu mälu ei peta , sõna-sõnalt nii : Ma tahan loota , et edaspidi paremad jõud vana jutu kirjutamisega tegemist teevad ja kõik sündmatused välja roogivad . </s> <s> See oli vist aastal 1858 , kui ta ise sellise loa andis , ” ütles Veski . </s> </p>
<p> <s> “ Uskuge teie jah ! </s> <s> Edevusest ütles ! </s> <s> Et Schiefner vasta vaidleks ! ” ütles Aavik , ennegu terve loengu Kalevipoja stiili pattudest pidas . </s> </p>
<p> <s> Tuglas vajutas malekella nupud alla ja pööras kellad kõigile nähtavaks . </s> </p>
<p> <s> “ Vaadake ise - auline Aavik on üksi rohkem rääkinud kui kõik tema väärt vastased kokku ! ” </s> </p>
<p> <s> “ Kas te kõik olete minu vastased ? ” imestas Aavik . “ Mina mõtlesin , et kolleegad . ” </s> </p>
<p> <s> “ Kolleega ongi see mis vastane või vaenlane , ” seletas Tuglas . </s> </p>
<p> <s> “ Ah seda see Tuglas plõksis neid nuppe , mina kahtlustasin , et Tuglas on pisut närviline , ” ütles Jott Tee . </s> </p>
<p> <s> Maksti arve ja mindi laiali . </s> </p>
<p> <s> Ei jäänud head järelmaitset . </s> </p>
<p> <s> “ Meie maa , see jäägu mõrsjaks , Priipõlve pärijaksa , ” ümises Jott Kalevipoja värsipaari . </s> </p>
<p> <s> Jott Tee seisatas Emajõe veeres , tema meelispaik see oli mõtteid lahutada . </s> <s> Talle meenus , kuis Johannes Aavik Tartusse tulles oli pettunud Emajõest - liig kitsuke , liig väheveeline - Kuressaare koolipoiss , mereäärne poiss oli selle suureks kujutlenud nagu mõne Amazonase . </s> <s> Nõndasamati oli ta vist vägevaks kujutlenud eesti keele ja kirjanduse ja eestlaste rahvustunde , kui sellele otsustas oma elu pühendada , ning kehv tegelikkus sünnitas temas põhjendatud nördimuse . </s> </p>
<p> <s> Kas Aavik oma meeletu töökusega saavutab sihi ? </s> </p>
<p> <s> Kas ükski saavutab eesmärgi , mille nimel iseennast ja oma maist vara kulutab , öid üleval istub , mõtteid kannustab , südant piinab , naise ja laste armastust raiskab ? </s> <s> Oh kas ükski nendest , kes on kirjutanud riiuli täie raamatuid , on sellest teenitud määral rahuldust saanud - või on nad kõik pidanud juba eluajal nägema , kui mõistmata , kui märkamata , kui kasutamata nende pingutuse vili jääb ? </s> <s> Olgu õnnelikud , kui häbipinki ei panda . </s> </p>
<p> <s> Mis mäletatakse Jakob Tammest , Tamme lugulaulude ja ballaadide imestusväärsest värsikultuurist ? </s> <s> On keegi - peale looja enda - lugenud läbi Jakob Liivi mahuka loomingu , mis võiks täita seitse köidet , iga köide nelisada lehekülge paks ? </s> <s> Mis maailm maitseb , maitsesin ma vähe , ütleb Jakob Liiv saja kuuekümne nelja lehekülje pikkuses lugulaulus , iial leidmata värsisuutlikkuse ja askeetliku mõttepiitsutamise eest tänulikku lugejat . </s> </p>
<p> <s> Kas loomisrõõm üksi korvab loomispiina , või peaks seltsima veel asjatundjate tunnustus ? </s> <s> Mäletamine vähemasti on välja teenitud ? </s> <s> Või on kirjamees nii loodud , et luuletamine on tema ainus võimalus elada ? </s> <s> Nagu Anna Haava - </s> </p><lg type="free"><l> Luule , see on leekiv tõde , </l><l> veri sinu südamest , </l><l> seda pead sa ilmutama </l><l> hoolimata enesest . </l></lg>
<p> <s> Jott Tee meenutas , mis turnimise õpetaja oli kord ette näidanud : kael pikaks , lõug püsti , õlanukid taha , rindkere ristluudelt üles , kramp näost - ja hingata ongi kerge ning elada lust ! </s> <s> Hõissassa , lase lennata , viis versta veerand tunniga ! </s> </p>
<p> <s> Millest oli tulnud too äng , too ilmajäämise tunne , kui ometi oli käes suure suve hakatus , kui ometi lehvis sinimustvalge vabalt ja laialt , kui ometi oli oma tuba , oma luba , oma riik ! </s> <s> Oli siis Tartu rahu sõlmamise pikk protseduur meist ihumahlad välja kurnanud ? </s> <s> Oli siis ohvrirohke Vabadussõda meie vabadusiha varemestanud ? </s> <s> Oli siis Eesti riigi nägu saanud teine kui unistati ? </s> <s> Oli siis ülima igatsuse täitumine toonud kaasa tühjusetunde , nagu oleks unistus lõppenud , nagu olnuks riik eesmärgiks , mitte vahend inimväärse elu algamisel ? </s> <s> Oldi ehk pettunud välisilma muutumatusest , toovastu kui tõelised muutused pidid toimuma kodaniku enda siseilmas - kerjuspoisi muundumisel kuningalapseks ? </s> <s> Hirmutas ehk tõusmistee , mis tundus ees seisvat - pikem kui elu ? </s> <s> Või ei leitud oma kohta , ei teatud , mis vabadusega peale hakata , kui seni oli kõik selge olnud - alles jääda , püsida , kesta , oodata silmapilku ? </s> </p>
<p> <s> Too Jotti vallanud tunne oli tuttav Anton Hanseni lühijutust Tähtis päev , too oli too karjalapse tunne , kellele perenaine andis vaba päeva ja kes kallist ootamata kingitust millekski harilikuks ei raatsinud kulutada , nii et lõpuks sügavalt petetuna heinalakas magama keeras , kirikuriided seljas . </s> <s> Nõnda oli Jottki , vaimsed kirikuriided seljas , nõutu ega teadnud , kuhu igapäevatööle sünniks uues olukorras käed külge panna . </s> </p>
<p> <s> Jott oli tahtnud meelt lahutada rõõmsa rahva keskel , oli tulnud toast välja riigipüha pühitsema ; Jott kõndis kuhu jalad viisid , ent linn oli suviselt tühjavõitu ning elevuseta . </s> <s> Vast olid kõik kuhugi sõitnud jaanituld põletama . </s> </p>
<p> <s> Lipp laksus tasakesi leebes hommikutuules , imeilus lipp : puhtad , karsked ja tõsised värvid ei ärritanud silma ega karjunud maastikust üle . </s> <s> Aga miks eitav grammatiline vorm , Jott Tee , ja miks ärritama-karjuma ? </s> <s> Ütleme ümber : puhtad , karsked ja tõsised värvid lasevad vaataja silmal puhata ning sulavad põhjala maastikku . </s> <s> Hoopis teine münt ! </s> <s> Ja nüüd lõug ette , õlad taha , rindkere puusast lahti , samm hoogsaks , käed käima - hoopis teine inimene ! </s> <s> Sirutada , sirutada ihu , hinge ja vaimu : kössitatud küllalt juba ! </s> </p>
<p> <s> Vähe maju oli lipuga ehitud . </s> <s> Kas kardeti aegade tagasi pööramist või kuna nüüd sundust ei olnud , lubati enestele lohakust ja hoolimatust , või oldi vastalised koguni , harjunud trotsima läbi aastasadade ? </s> <s> Või on Eesti riigi mõte ja iseseisvuse sümbolid jäänudki üksikute tegevusväljaks , millest ülejäänutel pole tegelikult sooja ega külma olnud ? </s> </p>
<p> <s> Siin oli too koht , Rüütli tänav postkontori ees - too koht , kus eesti värvide esimene avalik esitus porri tallati aastat kolmkümmend kaheksa tagasi . </s> <s> Usuteaduskonna üliõpilane Aleksander Mõtus , pottsepa poeg , sinimustvalge värvimüts peas , sõitis tookord voorimehega läbi linna , tema kõrval troskas istus veli Julius , filosoofiatudeng , must müts peas . </s> <s> Oli suur reede . </s> <s> Postkontori kohal jõudsid neile kahel voorimehel järele saksa korporandid , need tundsid ära salajased eesti värvid , sõitsid veliste voorimehele risti ette , viis meest hüppasid Aleksandrile kallale , kõnelemisega aega viitmata pandi kepid välkuma ; sinimustvalge tekkel rebiti peast , tallati jalge alla , ja niiviisi , häbistatuna , viidi peakate nagu sõjasaak ja asitõend saksa korporatsiooni korterisse . </s> <s> Aleksander Mõtus anti ülikooli kohtu alla ning saadeti Tartust välja kui kõlbluse ja heakorra seisukohalt hädaohtlik isik . </s> <s> Mõtus oli üldiselt tuntud leppimatu keelevõitlejana ; toda toredam , et ise ta kõneles eesti keelt saksa aktsendiga - eestlasest pottsepa kui kõrgemale püüdja peres polnud emakeel tarvitusel . </s> <s> Nüüd küüditati noormees vene keele rüppe . </s> <s> Hiljem liikus kuuldus , nagu oleks ta seal Vladimiri kubermangus sattunud marru punaste aknaeesriiete nägemisest , mistõttu tulnud hulluvanker järele tellida , ja nagu olnuks ta nüüd jälle kodus - Jaama tänava vanadekodus kustumas . </s> <s> Ei olnud temast enam kellegil , Jotilgi mitte ; ometi kipitses pisuke süütunne südamesopis , mürgitas Võidupüha tuju . </s> </p>
<p> <s> Jott Tee pööras ümber nurga ning jõudis ülikooli ette ; siin oli oktoobris 1905 rünnatud jällegi sinimustvalget , sedakorda lippu , toda Otepääl pühitsetut , esimest korda oli too seltsi ruumidest välja toodud mitme tuhande pealise rongkäigu etteotsa lehvima . </s> <s> Vene tudengid tulid punaste lippudega vasta ja kohe sinimustvalgele kallale . </s> <s> Lipp kaitsti ära , ehk küll Karl Eduard Sööt kiviga näkku sai ; toda uhkem ja ajaloolisem oli Söödil marssida - lõi verise ninarätiga takti , et vandudes laulda ja lauldes vanduda : Mu isamaa , mu õnn ja rõõm ! </s> <s> Too oli Jotile üks kallis mälestus , tegi härdaks veel tänagi . </s> </p>
<p> <s> Nüüd kus sinimustvalget on kästud lehvitada , nüüd siis ei lehvigi , mõtles Jott . </s> </p>
<p> <s> Ta oli kord viibinud Karl August Hermanni juures lõunesöögil , kus jutt oli kaldunud eesti korporatsiooni asutamise nurjumisele ja teadusliku seltsi kavale , sääl oli arutatud sini-must-valge värvikombinatsiooni sobivust ja proua Paula oli plaksutanud vaimustatult käsi ning hüüdnud : Mina õmblen teile selle lipu , mina õmblen teile selle lipu ! </s> <s> Tõesti-tõesti , paastukuul 1884 oligi lipp seltsi salakorteris , too oli Paula Hermanni , Karl Augusti õe Miina Hermann-Härma ja preili Beermanni peen näputöö . </s> </p>
<p> <s> Jott Tee jõudis oma pidupäevakäiguga Tähtvere mäe veerule . </s> <s> Siin , Jakobi 17 oligi seisnud illegaalise seltsi korter , ennegu David Schwarzi tulesüütajad tolle maha põletasid ja häbitöö Mihkel Veske arvele kirjutati . </s> <s> See oli usuteaduse üliõpilaste Aleksander Mohrfeldti ning Jaan Bergmanni ühine korterikoht , siin peeti aastal 1881 asutamiskoosolek maha ning kaaluti rahvusvärvide tähendust esimest korda igatepidi ; Bergmannil oli õigus ja põhjus tollest kõige esimesena luuletada - </s> </p><lg type="free"><l> Sest kunni kestab loodusriigis </l><l> täis kindlust kõrge taevavõlv , </l><l> nii kaua kestab rahvaliigis </l><l> täis auusust Eesti rahva põlv . </l></lg>
<p> <s> Värvimütsid ja paelad õmmeldi kibekähku valmis , ent uus korporatsioon ei saanud vanemate-kogu kinnitust ; nimekirja täiendati küll venelastega - asjanda , ikka leiti põhjust ära ütelda . </s> <s> Värvide pärast tuli palju pahandust , aastal 1900 keelasid nad ise värvide kandmise , ent sinine ja must ja valge pisenes siis taskukella ripatsile , rinnanõelale , sõrmusele - sealgi jälitati neid värve . </s> <s> Lõpuks jäi Jotil too kombinatsioon vaid silmateradesse , ja mida aasta edasi , toda kirgassinisemaks läks Joti silmavaade . </s> </p>
<p> <s> Sinine oli ka taevalaotuse enda pilk , kui Jott siit Allekoki kõrvalt üle Supilinna vaatas - sügavsinine otsata laius ja põhjata kõrgus kohevate valgete suvepilvedega , nonde kallale must äikeserünk silmapiirilt ründamas . </s> <s> Kisub sadama , mõtles Jott , kas olekski üks Eestimaa jaanipäev täiuslik ilma vihmata , ehk küll vana jaanipäev nüüd vastselt Võidupäeva nime kandis . </s> </p>
<p> <s> Jotile meenus : too oli ülestõusmispühal 1884 olnud , kui postijaama ees keskhommikul sõidukisse istuti , lipp peidus nagu pruut , et tagaajajad ei leiaks . </s> <s> Suur kollane toolvanker oli too olnud , kanaarialind , kaks kutsarit pukis ja kaheksa hästi söönud hobust ees - neli ja neli . </s> <s> Kolm vilistlast oli Koidula suguvõsast : Eugen Jannsen , Harry Jannsen ja Heinrich Rosenthal , siis veel Mohrfeldt ja Bergmann ja Villem Reiman ja mitu pihutäit tudengeid . </s> <s> Sõideti kevadise rõõmulauluga , sõideti kui ootjad ja lootjad , silme ees unistus vabast rõõmsast kodumaast , nii kuis Võnnu kirikherra Körber 1808 ennustanud - Jotil seisis too seik seal vankri päras lauldes südant paisutavalt meeles , ta otsegu nägi pisukest vabaduse tamme pojakest ja pastori talaari hõlmu tolle kaitseks lehvivat . </s> </p>
<p> <s> Kui Otepää sihvakas kirikutorn paistma hakkas , aga silm veel tornikukke ei seletanud , päästeti sinimustvalge siid sõidutuulde laksuma . </s> <s> Tuul tahtis seda ulakalt ära kiskuda , nii et vanamees Beermann ja abid pidid käsivarremuskleid pingutama . </s> <s> Otepää pastor vilistlane Sperrlingk oli trepis lippu vastu võtmas , teisel päeval tuli Valgast noor õpetaja vilistlane Rudolf Kallas , et lippu õnnistada . </s> <s> Millal hoiame oma lippu käes ja kõrgel , küsis Rosenthal oma kõnes ; kui selle maha viskame , pöördub eesti rahvale antud truudusetõotus tõotaja enda vastu , nagu juhtus Moosesega ja tema kepiga , mis end muutis ründajaks maoks , ütles ta . </s> </p>
<p> <s> Kolmandal päeval sõideti Pühajärvele , leebes tuules libisev lipp suurel vankril . </s> <s> Kõik tundsid : too oli eesti rahva lipp , mitte vaid seltsi lipp - eks eesti soost akadeemiline noorus kehastanud olematut Eesti riiki , kes muu . </s> <s> Riik on inimese südames , ja kui toda seal ei ole , siis ei ole toda kuskil , mõtles Jott Tee täna ja luges tasahääli , vaid mokki muigutades Gustav Suitsu luuletist , mis herra Suits Rootsist läkitanud Eesti riigi tõeliku sündimise auks - </s> </p><lg type="free"><l> Tõsta lipp ! Sel aja käänul </l><l> tunnistagu tuulte väänul </l><l> üle maa ja vee ja tee : </l><l> tund on tulnud vannet vandu , </l><l> et ei iial enam andu </l><l> ikke alla rahvas see . </l></lg>
<p> <s> Omaenda lipuluuletist Jotil ei leidunud , Jott ei võinud uhkustada hümniga , tema nõustus olema Jott Tee , jt , ja teised . </s> </p>
<p> <s> Viljandis-käigul jõudis Jott Tee otsaga Suurele turule . </s> <s> Siin , loomaarst Raska majas pesitses teadupärast viimane ärkamisaegne luuletaidur Friedrich Kuhlbars - tasaselt nagu hall hiireke pööningul , nii et teda vaevalt mõni üksik nägupidi ära tundis , isegi ametivendadele polnud ta end näha annud , ehk küll ise nende elust ja loomingust mõndagi teadis - ta nagu seisnuks kulisside taga ja jälginuks tolmuste kardinate vahelt tegevust eeslaval . </s> <s> Joti rehkenduse kohaselt pidi Kuhlbars nüüd küll juba kaheksakümne teist eluaastat käima , oli ta ju Carl Robert Jakobsoniga ühel aastal sündinud - aga Jakobson oli nelikümmend aastat surnud ! </s> <s> Õigupoolest kuulus Kuhlbarsile esimese eesti luulekogu looja au : veel enne Koidulat ja enne Kreutzwaldi oli ilmunud tartukeelne Vastse laulo ja kannel , nimemärkidega Fr. K. Lahke lugeja tartumees leidis sealt mitugi laulu , mis talle mõnu pakkus ; noid laule koos viisidega , mis kohemaid pähe jäid ning tegijat kõrvale lükates rahvalaulu ausse tõusid , noid võis otsida alles Kuhlbarsi järgmistest raamatutest . </s> <s> Kui Kungla rahvas kuldsel aal ! </s> <s> Hüüavad pasunad , tõuske üles , magajad ! </s> <s> Teele , teele , kurekesed ! </s> </p>
<p> <s> Rahva meelest oli Kuhlbars olnud ikka parim , Friedrich Kuhlbars ja Ado Reinvald , nemad kaks - paremad kui Koidula , sest Koidulaulik oli liig kõrge , liig pidulik ja pühapäine , pealegi vara lahkunud ning vanas kirjaviisis , aga Kuhlbars ja Reinvald sündisid igasse päeva . </s> </p>
<p> <s> Kas söandaks Jott Tee nüüd astuda Raska majja sisse , koputada värsisepa uksele ? </s> <s> Et tere-tere , tulin imetlema meest , kes seisnud rahvusteadvuse hälli man , elanud läbi rahva tõusu ja languse , saksastuse ja venestuse , revolutsiooni , ilmasõja ning Vabadussõja , jõudnud ära oodata oma riigi ja vaatab nüüd vastse eluhuviga , mis sest saab . </s> <s> Ei vast , jäägu tegu tegemata ja kirjamees häirimata , eks too mees ju aina kirjuta , nagu teatakse kõneleda . </s> <s> Aastakümneid on üha uued koolipoisid roninud õhtusel ajal puusse , et piiluda vanamehe aknavalgust ja kuulutada allolejatele ühtsama : kirjutab , paks klade ees , piip suus ! </s> </p>
<p> <s> Friedrich Kuhlbars kirjutas ka täna . </s> <s> Tuld ei olnud tarvis üles võtta , suine aeg , õhtad pikad , saagu laualamp puhkust , eriti kui see Kuhlbarsi oma nagu enam polnudki , oli testamendiga kõige paremale sõbrale Soosaarele tõotatud , kuigi mitte veel üle antud ; omaaegse linnavalitsuse poolt annetatud hõbekarika oli ta küll Soosaarele kätte ulatanud , sest silmad lähevad tumedaks ja mine tea ; laualampi ta siiski ei usaldanud majast välja saata , kuna oli oma elu lõpparves ennegi eksinud , ehk ei sure ta nüüdki veel , ja sügisepime tuleb ju jälle , aga tema tahab iga päev kirjutada - ei päevagi luulereata , sestsaadik kui ta vene keele oskamatuse pärast õpetaja-ametist ära aeti ; muide , seda häbiasja pannakse talle nüüd kõige suuremaks auks . </s> </p>
<p> <s> Kuhlbars teadis , mis temast linnavahel kõneletakse , näituseks toda , et ta olla Underist salmi luuletanud , mis nii ropp olla , et ei tihka üteldagi . </s> <s> Kõneldud salm oli Vaatleja päevaraamatus number 888 all : Segaverd on Juhan Kunder , Nõnda ka Marie Under . </s> <s> Kui nad peale tema surma selle salmi leiavad , ei arva nad ometi , et see ongi otsitu , toda uskumata roppust taga ajades peavad nad kõik leheküljed läbi uurima ja sedaviisi vägisi hüva maitse suhu saama ; vast ülejäänud käsikirju loevad nad juba vabatahtliselt . </s> </p>
<p> <s> Kas Kuhlbars on siis ropp või kuri olnud - kuula nüüd juttu ! </s> <s> Kõige õelam kaksikvärss oli 708 : Valitsejaks vaimuvallas Soovib saada -. </s> <s> Eks igaühele ütle riim , et Oskar Kallas , aga Kuhlbars pole midagi öelnud , ja kas toogi on õieti õel ? </s> <s> Või jälle number 1226 - Mis ajalehed täna kuulutavad ? </s> <s> Nad oma musta pesu tuulutavad . </s> <s> Keda see solvaks , iga lehetegeja mõtleb , et too täpsalt tema võistleja pihta klapib ! </s> </p>
<p> <s> Kuhlbars kastis sule potti ning kirjutas musta tindiga ; must on ilusam ja peaks kauem valgusele vasta panema kui lilla </s> <s> nr 1344 - 7. VII 1923 </s> </p><lg type="free"><l> Silmade laugele langes mul tumedam tolm . </l><l> Üks tuhat üheksasada ja kakskümmend kolm . </l></lg>
<p> <s> Ilusa astumisega salm sai , pikaldane ja pidulik , kõlbas küll uue aja väraval valvaja päevaraamatut lõpetama , kui see lõpp just täna öösel sündima peaks . </s> <s> Aga mine tea , kahe aasta eest oli ta 1100 all märkinud : Üks tuhat ja ükssada ! </s> <s> Siin lõpeb luulerada . </s> <s> Ei olnud lõppenud , ehk küll esimest silmade tumedaks minekit võis kellakõlinaks pidada . </s> <s> Kuhlbars polnud ealeski haigevoodis viibinud , kust tema oleks pidanud suremise korda teadma . </s> </p>
<p> <s> Salm tehtud , päev täide läinud , võttis Kuhlbars nüüd testamendi lisad ette . </s> <s> Testament ise oli venekeelne , sõlmitud Fellini linnas , mis sedakorda jälle Viljandiks tagasi saanud ; see asjaolu tegi ülearuseks peidenime - Villi Andi - edespidise kasutamise , aga olgu peale , jäägu see mõte mõneks teiseks õhtaks otsustada , testamendis oli ta nagunii paljalt Kuhlbars ; Villi Andi oli ta luuletajanimeks võtnud , algul et viidata elukohale , pärast säilitamaks Viljandi keelatud nime : kes peaks pühadusi rahva mälus alles hoidma , kui mitte luuletaja , olgu või oma nime autoriteediga ! </s> </p>
<p> <s> Aastate jooksul , mis testamendi sõlmimisest möödunud , oli ta oma asju , oma ainukesi hõbelusikaid , oma seinapilte , gipskuju , lauapeeglit , jalutuskeppi ikka ümber jaganud , tunnistades uue lisaga eelmise lisa kehtetuks . </s> <s> Ta nägi kõike täpsalt ette , et mulda viijatele vähem peamurdmist jääks : omaenda sugu tal ju polnud . </s> <s> Ilusa selge käekirjaga - ja selge mõistusega ! - oli ta kirjutanud juulikuul 1917 : Minu raamatukapi päälmist osa ei saa vist muidu hoopiski alla viia , kui et kapi lae keskmine laud välja võetaks . </s> <s> See kehtib ! </s> <s> Aga see : Minu vanas mustas kuues , mis haua tarvis küllalt hää veel on , palun mind võimalikult lihtsas puusärgis tuntud kohale saarepuu varjus sängitada : sinna , kuhu tõusev päike oma esimesed pilgud saadab ja kus õitseajal ööbikud hõiskavad . </s> <s> See jah ? </s> <s> Muidugi oli õigem sõnajärg - ööbikud õitseajal , ja Kuhlbars kastis sule tindipotti ning tegi embava kaare mõeldud sõnade ümber , samuti lisas täiendi - elustavad ; tõuseva päikese esimesed elustavad pilgud , see oli ilus küll ; mis sisuliselt puutus mainitud kuube , noh see oli nüüd juba putukatest väheke mulgustatud , aga mis siis , mulgud pisut varem ehk pisut hiljem , maa peal ehk maa all ! </s> <s> Tähtis oli : Friedrich Kuhlbars oli säästnud uskumata palju raha , ja tahaks näha pärijate silmi ! </s> </p>
<p> <s> Kui ta oli meeles pidanud herra notaarius Seent , kes testamendi koostamisel abiks olnud , herra õpetaja Jaan Lattikut , kes teda kõnedega austanud ja ehk matabki , majaperemeest ja kallist sõpra Raskat abikaasaga , kelle katuse all ta kolmkümmend aastat koguni madala üüriraha eest pesitsenud , siis märkis ta ära hoolsa piimatooja Mari Soo ja kojamehe Hans Raba naisega , pärast neid jäi ta mõtisklema toateenija ning pesunaise Marie Alevi üle , kas andunud hingele ei peaks Sakala Panga hoiuraamatule nr 2454 lisaks veel midagi manustama . </s> <s> Et truu naisterahvas ei unustaks unustamatut . </s> <s> Kuhlbars kastis sule tindipotti ja kirjutas : Minu päranduse intressidest talle välja maksta , mis ta vanaduses vajab . </s> <s> Kuhlbars kirjutas testamendi lisast kaks ärakirja , et asi ikka kindel oleks , ja pani kolme eri kohta , sest ei või teada . </s> </p>
<p> <s> Marie Alev , sündinud Karu , oli kirjaoskamata , muidu oleks temale võinud jätta ka hoiuraamatu nr 2452 Kuhlbarsi Hauakorraldamise Kapitaliga . </s> <s> Aga nüüd pidi see minema koos Põhja Panga hoiutähtede , mööbli , käsikirjade , raamatukogu , väärtpaberite , jooksva kassa ja muu varandusega põhipärijale - Viljandi Eesti Haridusseltsi omanduseks ; sellest tuli siiski maha arvata hoiuraamat nr 2453 Kuhlbarsi-nimelisele koolile . </s> </p>
<p> <s> Kuhlbars kontrollis kõik üle , rohelise puusulepea tömbi otsaga vedas matusekulude tulpasid pidi - ja leidiski apsaka : Surmasõnumi eest Postimehes 8 ja Sakalas 6 rubla , ta tõmbas numbrid puhta joonega maha ning kirjutas 10 marka ja 9 marka . </s> <s> Nüüd ehk aitas ? </s> </p>
<p> <s> Siiski pidas ta vajalikuks kirjutada veel ühe tähe : Piimanaise raha on puldis pruunis kastis ümbrikuga . </s> <s> Pruuni kastikese võti , puldis , on rahakotis sealsamas . </s> <s> Jooksev kassa on puldis lisaks veel ühes raamatus - mitu tuhat , ja osalt ka raamatukeses kuue taskus . </s> <s> Ühtekokku peab olema üle 250 tuhande marga , jooksvas kassas umbes 38 tuhat . </s> <s> Minu silmad lähevad tumedaks , kirjutas ta . </s> </p>
<p> <s> Silmad läksid jälle heledamaks , ta nägi , et oli kõveraid ridu teinud , võttis ja kirjutas viimatise sedeli ümber . </s> <s> Kuhlbars armastas kirjutada , tal oli ilus käekiri ja tal oli auahnust jätta iga tühisemgi kirjariba laitmatusse korda , nagu oli laitmata olnud tema elu , üdini aus ja üle mõistuse kokkuhoidlik . </s> <s> Kõik dokumendid viimse kui elujuhtumuse kohta säilisid tal ümbrikkude sees , pakitud kuupäevaliselt suurde plekk-kasti , et arvatava muuseumi töötajad võiksid igale sekundile sõrme juure panna . </s> </p>
<p> <s> Und ei olnud , ta tegi paksu klade jälle lahti , et kirjutada : </s> </p><lg type="free"><l> Luule pole kodukoldel </l><l> pastlapaari paikaja . </l><l> Valgusest on tema tulnud </l><l> elulaeva juhtima . </l></lg>
<p> <s> Salm tuli talle endalegi tuttav ette . </s> <s> Ta lehitses kladet ja leidis : number 825 all 20ndast oktoobrist 1921 ! </s> <s> Kui ta käsipõsakil järele mõtles - see oleks üleüldse nagu pikem laul olnud , kunagi aastate eest , üks salm sealt . </s> <s> Aga - kas luuletaja ei või taganemata ühtsama kinnitada ; õnnis peaks olema mees , kes eluõhtaks ei ole nooruse aateid kaotsi lasknud ! </s> <s> Ilmaparandaja ehk pastlapaikaja ei ole tema olnud , tema oli aina rõõmulaulik , rahul iseenda ja maailmaga ; mis olevikus või möödanikus ei meeldinud , sellele otsis leevendust muinasaja ilust ja õnnest , mis jälle korduda võib , korduma peab ; pessimismuseks polnud põhjust . </s> <s> Ta ei olnud asjata elanud , head teod jäävad nüüd pärijatele mälestuseks . </s> <s> Öeldagu temast tema enda sõnadega , valmis kirjutatud leinatalituse laululehel tarvitamiseks : </s> </p><lg type="free"><l> Eesti vaprad vanemad </l><l> vaimu vallast vaatavad ; </l><l> pääs neil pärjad , pärlikroonid , </l><l> võidulaul neil loidab suus ; </l><l> kojas kuninglikud troonid , </l><l> kuldsed kandlid palmipuus ! </l></lg>
<p> <s> Aastakümnete eest , teekonna alguses oli tema , Friedrich Karl Johann Kuhlbars välja mõtelnud kaks ilusat sõna - Tuulemaa ja Häitsmemehed , ning Tuulemaa häitsmemees ta oli , kahtlemata ! </s> <s> Kõik mis teed , teed iseendale , öeldud sõnadki kajavad iseendale tagasi . </s> </p>
<p> <s> Jott Tee sai Laakmanni juurest oma juturaamatu müügiraha ning jättis hulk marku samasse , lunastades Gailiti Klounid ja faunid ; toda oli ta juba mitu aastakest käinud lehitsemas ja endale ihaldamas - teist nii pildirikast , nii lõbusa sõnaga raamatut eesti rahval ei olnudki ; siin kaante vahel seisis koos kõik , mida silm ja süda igatseda võis , ja kui heal paberil ning heas trükis , vahi või ilma söömata ! </s> </p>
<p> <s> Kodus viskas Jott ennast sohvale sirevile , jalad üle otsarulli ning mõtles lasta raamatul hea maitsta . </s> <s> Mõnda siin trükitud följetooni - nagu näituseks Sinises tualetis daam - oli ta omal ajal Postimehe kriipsu alt lugenud . </s> <s> Valitud kohad , mis talle raamatupoes üks kui teine kord päka alla olid sattunud , tundusid head ka taastutvumisel . </s> <s> No on see Gailit küll üks ! </s> </p>
<p> <s> Raamatu otsast otsani läbi lugenud , laskis Jott Tee selle rinnale kukkuda ning jäi märgutama : siiski oli too igal lugemisel sootumaks teine ! </s> <s> Esiotsa oli Jotti vallanud selge rõõm kolleega Gailiti vigurlikust sõnaseadest ning pajatslikust mõttekäigist , mis Siuru seltskonna koomikalisse valgusse säädis - asjaosalise kirjutaja taltsutamata elurõõmu tõttu , nagu tundus , häätahtlikust naljateost , nagu tundus . </s> <s> Teisel sirvimisel hakkas paistma , et kaugel naljast - kirjutaja südames on olnud valu justkui koeranael intiimi koha peal ; Gailitil näis olema mure eesti kirjasõna mannetuse pärast , milles ta ise asjaosaline , ja seda isiklikult ühist häbitunnet oleks nagu pakitus terve ilmale teada anda . </s> <s> Aga täna , ridapidi lugenult ja järgmist mõtet ette teadnult , oli järelmaik hoopiski mõru : Gailit oli teistele siurulastele - enneteisi Underile - kuri oma koeranaela pärast ! </s> </p>
<p> <s> Jott Tee luges mõnd kohta veel neljandatki korda , Tuglase kombel enesele ette posisedes : </s> </p>
<p> <s> Ah sa taevane jumal ! - täna õitseb jasmiin , homme õitseb jasmiin , ülehomme õitseb jasmiin , nii kakskümmend kaheksa aastat päevast päeva , kõik suved ja talved läbi . </s> <s> Ning eile pakkusid end ja täna pakud end , aga homme tuled jälle juba esimese valgega ning demonstreerid oma liikmeid ja liikmekesi . </s> <s> Räägid vahetpidamata , et see seelik kuidagi ei püsi Su keha ümber ! </s> <s> Noh , olen siis mina mõni rätsepp ! </s> </p>
<p> <s> Toda sõnavara oma seltsikaaslase , pealegi seltsi ainukese daami , pealegi endast vanema kohta tuleb Joti meelest küll kõlbmataks arvata . </s> <s> Aga läks veel taga targemaks : </s> </p>
<p> <s> Kui naine vanadusse kaldub , siis ei räägi ta enam silmiga , vaid suuga . </s> <s> Kui naine vanadusse kaldub , siis algab ta enese ülistamist . </s> <s> Tõmbab oma viimased registrid lahti ning räägib kirest ja enese ilust kui kõige ülevamast , kui kõige veetlevamast . </s> <s> Isegi looduses leiab ta ainult erootikat , isegi lilled , linnud , kassid põlevad armuigatsuses , tundes igas lehes ehk igas liikmes andmuseigatsust . </s> </p>
<p> <s> Vist ükski teine meie noortest pole avaldanud sarnast mõju kui Marie Under . </s> <s> Ta on söönud kui rooste meie noorusesse , ja meil on tekkinud isegi juba mingisugune underiaada . </s> </p>
<p> <s> Tehkem parem ülekohut , kuid ärgem tunnistagem suurusi ! </s> <s> Põletagem Marie Under tuleriidal kui endine jumal , kellest oleme kurbuses loobunud . </s> </p>
<p> <s> Millest võis olla tingitud herra Gailiti tahtmine rängalt haiget teha kaunile ja eluküllasele proua Hacker-Printsess-Underile ? </s> <s> Selge on , et Gailit ei ründa niipalju Underi luulet kui Underit ennast - mitte sonetid pole need , mis üle öö vananevad ja herrale pealetükkivalt mõjuma hakkavad . </s> <s> Ja üks mis imelik asi - teisedki herrad siurulased ja tarapiitlased on sama meelt ega hoia keelt hammaste taga , ei Printsessi ega üksteisegi suhtes . </s> <s> Jott Tee tõstis raamatu rinnalt , et lugeda : Põletagem Marie Under tuleriidal kui endine jumal , kellest oleme kurbuses loobunud ; kuid ärgem unustagem selle juures iseennastki : ronigem ka ise tuleriidale ning põletagem oma minevik kui kurb unenägu , kuigi see minevik räägiks ainult hääd . </s> </p>
<p> <s> Jah , nad olid nüüdsama olnud nii lahutamatud , nii ühtehingavad , nii üks-ühe-eest-seisvad ! </s> <s> Päältnäha oli neil tundunud mõeldamatu veeta üksainuski päev üksteist nägemata . </s> <s> Vist küll liitrite kaupa joodi kohvi peakorteris Pikal tänaval , kus oli Adsoni pesapaik , või Narva maanteel Lindeni kohvikus , kus alati ootas vaba laud Siuru lipukesega keset lauda ja kust Jotile kostis kätte uute salmide ettelugemine ning valihäälne sõbrakiit . </s> <s> Marie Under oli toona nende president ning anderikka Printsessi ümber keerles kõik veel Pühajärve suvelgi : Jott Tee oli neid mõnigi kord eemalt näinud - Prin-tsess Marie kaldateel , kaks teismelist tsessi , Daggy ja Hedda , varjuna sabas ning neid piiramas viis paari vaimustatud mehesilmi , noorte meeste , oluliselt nooremate meeste silmad . </s> <s> Jah tõepoolest , kui mõtlema hakata - Adson oli kaksteist , kui Under juba abiellus , Semper üheksa , Gailit kümme ja Visnapuu koguni kuus aastakest vana ! </s> </p>
<p> <s> Pärast paskvilli ilmutamist muutus pikk Ge - see Gailit ikka - välja kannatamata naeruga lätlaseks , tema püüdlikust kannupoisist Visnapuust - hüüdnimega Vürst - sai persona non grata , nad astusid Siurust välja ning kolisid ära Tartusse . </s> <s> Et ikka oleks koos kuus krüsanteemi , värvati nende asemetäitjaks August Alle ning Vares-Barbarus . </s> <s> Õnnetu valik oli toogi - just värskelt kirjutas Alle , arvustades Underi luuleraamatut Verivalla : </s> </p>
<p> <s> Tekib küsimus , miks andub siis Marie Under ajalaulude kahtlase väärtusega luulele , mis nii vähe vastab tema naiselik-lüürilisele andele ? </s> <s> Vaadake , kui teile iga päev küll värsin , küll pruukosti ajal proosan ette lauldakse , et te geniaalne olete , siis kohustavad olud teid selleks saama . </s> </p>
<p> <s> Ei , too asi ei ole loomuline , midagi peab sääl olema olnud . </s> <s> Vahest ehk on põhialus koguni banaalne , ehk on mängus meeste ja naiste vahelised asjad ? </s> <s> Noorte sõnnide rivalitäät karja ainsa emahirve pilguheidu pärast ? </s> <s> Tusk mitte niivõrd omamatuse või hülgamise tõttu kui teise meesolendi edemuse pärast ? </s> <s> Eks ole Printsess ise ju soneteerinud - </s> </p><lg type="free"><l> Siis mässamas mus armutuju tuuled - </l><l> ei tea , kes seekord satub nende hoosse ? </l></lg>
<p> <s> Või jälle - </s> </p><lg type="free"><l> Ma armastan su armastust ! Sa mind </l><l> sind armastama oled armastanud , </l><l> mind hõõgab ilusaks su armuind . </l></lg>
<p> <s> Joti mõte jõudis vist Underini , nagu kirjutamata kirjad tihtigi adressaadi leiavad , ehk küll Under Jotist kui meesterahvast vaevalt teadlik oli . </s> <s> Või mine võta kinni - vast oli Jott Tee siingi ja-teiste kui tagavara hulgas , Joti kohmakat poolehoidu oli ehk silmanurgast märgatud . </s> </p>
<p> <s> Marie Under pikutas Brokusmäel Adsoni laial seltskonnadiivanil , üks padi pea all ja teine padi kõrva pääl . </s> <s> Ei tahtnud kuulata köögihääli , kui Adson seal õiendas , ei hääli , ei lõhnu ! </s> <s> Adson ei olnud talle üldse meeldinudki , kui nad kümme aastat tagasi Estonia avamisõhtul tutvusid ; proua Marie oli lasnud teenijal ütelda , et pole kodus , kui Adson teda varsti Suur-Tartu maantee 57 väisama tuli ; ja see ei olnud sündinud mitte Hackeri armukadeduse pärast , sest tollest polnud ta hoolinud ennemgi . </s> </p>
<p> <s> Ei klappinud neil Hackeriga algusest saadik , Marie oli pulmapäeval ainult kaheksateist olnud , aga ta oli pidanud nimevahetamisega kiirustama - valge kleit selga , roos juustesse ning kähku Olevistesse ; kihlusaeg jäi loodusseaduse tõttu lühikeseks ja sellest see kõik ! </s> <s> Klassiõe Gusteli piltilus vend , saksastunud pottsepa poeg Liivalaia uulitsast osutus matsiks , ent Marie oli voorimehe tütar ega tahtnud omas elus matsidest midagi teada . </s> <s> Ihulise naise ja vaimse inimesena oli ta ärganud alles Laikmaa ateljees , kuid kunstnik vannutas teda oma mehe juurde tagasi pöörama - peaaegu põlvkond vanem ja elutark , vastutust vältiv Laikmaa , kes tavatses oma südamedaamid ümber ristida : Underist oli saanud Mutti , riimiks teisele , kes oli Tutti ; Laipmann-Laikmaal oli noid muusasid loendamata hulk . </s> <s> Ja kellel ei oleks ! </s> <s> Kas Underi toonasel õukonnal ei olnud ! </s> </p>
<p> <s> Under pööras selili , padi tihedasti kummagi kõrva pääl . </s> <s> Imelik asi , mõtles ta , kõik tema ümbert olid äkisti abiellu põgenenud , kõik olid oma noorukesed pruudid üles leidnud ja nood vaesed olevused pidid nüüd oma kaasat kaitsma mehe enese loomuse eest . </s> <s> Nemadki nimetati ümber Elodeks ja Ingideks , loodi sobivamaks . </s> </p>
<p> <s> Vaieldamatu on ju , et Teataja päevil oli ta Vildele meeldinud , nad olid hilisõhtud läbi saksa keeli kudrutanud , egas Hacker päris ilmaasjata ka skandaali teinud ; ja Semper oli suur austaja olnud , armastustki avaldanud , aga kui Alle ja Visnapuu Semperit mõnitama kippusid tema passiooni pärast vanasse naisesse , nagu nad suvatsesid väljenduda , siis tõmbus Semper tagasi , see Prantslane , see kombekas kavaler ! </s> <s> Aga tema oli tollal olnud ainult kolmkümmend viis ! </s> <s> Sääl tuli Tuglas , kuid vaevalt Underi huuli maitsnud , avaldas Sonettide pihta arvustuse : Under olla diletant kõige kaunimas mõttes . </s> <s> Under oli kohemaid erakirja teele läkitanud : Mulle näib , nagu oleks ma nüüd võimatuks tehtud ; oleks mõni teine seda öelnud , aga Sina , Sind usub ju iga lapski ! </s> </p>
<p> <s> Miski kukkus köögis kohmitseja näpu vahelt , metalne , suur , vast kastruli kaas , jäi vurrkannina laperdama . </s> <s> Korrath ! kuuldus saatelause . </s> <s> Marie võpatas valulikult , surus käsivarred kõrvu kaitsvatesse patjadesse . </s> <s> Oh ta oli kõvale sõnale kartlik , nii närvinõrk , nii uneta ja eluarg Siuru ja Tarapita suremisest pääle ! </s> <s> Ja ta oli olnud ettevaatamatu pihtima : </s> </p><lg type="free"><l> </l><l> Minu , päikesesõsara ja meremõrsja , suu on </l><l> kinnitopit , ja mu vere viinakobarad on ahneist vaevalindest tühjaks nopit ! </l><l> Kinnimüürit on mu süda , mis on haavana verivalla . </l><l> Mu veri sööstab pimedusse nagu tiiki tähed . </l></lg>
<p> <s> Gailiti Klounid ja faunid ning Alle ja Visnapuu ja nonde teiste materjaalid olid siin kuski peidus , raamatukuhila all paos , Gailitil oli jätkunud häbematust oma paskvill neile kinkida , kahe peale üks , sest nad ise ka olla üks . </s> <s> Adson on härrasmees , nii säästev tema suhtes , ah kõiges nii kaitslik ja ettearvav , aga raamatu silma-alt-ära-olek ei tee olematuks ridu , mis silmapõhjadesse vajutatud : eks ole seal , leheküljel 66 - kaks kuut ! - Visnapuu luulekogu illustratsiooni kõrval kitsasse tulpa surutud saatanlik tekst . </s> <s> Seal seisab must valgel : Teie ütlete muidugi , et Artur Adson on jumalik talent , kuid mina olen kahjuks teisel arvamisel . </s> <s> Armastaja ( isegi mitte ilu otsija ) harilik kudrutamine , alandlik alistumine , äärmine sentimentalism , lapselik naiviteet , mis kaunis oskamatult edasi antud , see kõik . </s> <s> Ning Marie Under ? </s> <s> Väike koketerii , see kõik . </s> <s> Väike aluspesu harutamine lillelisel dekoratsioonil , see kõik . </s> <s> Nõndaviisi seisab sääl . </s> <s> Nad on väga kadedad , et Under ja Adson elavad kui jumala linnukesed , kantslist alla hüüdmata , nad kõik on väga mures Carl Eduard Friedrich Hackeri meheõiguste pärast , ehk küll Hacker nende silmis pennigi väärt pole , aga nad peavad silmas moraali ! </s> <s> Moraal täielises Eesti Vabariigis ! </s> </p>
<p> <s> Levitati kuuldusi , et elu Pikal tänaval on moraalitu , nii moraalilage , et Underi vanemad saabusid ükskord asjaolusid kontrollima . </s> <s> Oli kaunis õhtu tookord , nad olid kolmekesi tulnud kuskilt viibingult , selsamal laial üürisohval istus tema Tuglase põletavas läheduses , kuna Adson oma pea ikka vahele toppis , ja siis järsku oldi avastatud . </s> <s> Ei meeldinud neile tütre siurutamine ega abielu lahutamine , neile oli tähtis oma hea nimi . </s> <s> Adsonile jälle ei meeldinud Tuglas , ütles ikka : Ise nii viisakas mees ja suur esteet , aga - sots ! </s> <s> Semper ka ei meeldinud talle , Visnapuu ei meeldinud , Gailit kohe mitte üks põrm . </s> <s> Ainult Under , ainult tema vääris palvelemist , Adson oli talle Paaž , trubaduur , erasekretär . </s> <s> Kadedad ilkusid : Adson on Underi õukonna hall eminents ! </s> </p>
<p> <s> Adson astus tuppa , kergelt suitsev pann sabapidi peos , ütles oma köögimõtete kokkuvõtteks : </s> </p>
<p> <s> “ Korrath ! </s> <s> Üldine konjunktuur on selline , mis kõik halvama tikub . </s> <s> Siuru panti nahka , Tarapita panti nahka , vabariik pannakse tasku , vargaid ja marodööre kõik kohad täis , kadakad-üliõpilased saavad stipendiume , ametnikke komandeeritakse välismaale , raamatuid ei osteta . </s> <s> Minu igapäevane lõbu seisab ajalehtedest riigivaranduse raiskamise sõnumite lugemises . </s> <s> Minust küll ühtegi värsijuppi välja ei tule , ei kustki otsast . ” </s> </p>
<p> <s> Under ei liigutanud . </s> <s> Lamas täiesti endasse kurdununa . </s> </p>
<p> <s> Ja jälle oli talv . </s> <s> Ja jälle matused . </s> <s> Võnnu Suitsusid oli ikka talitsel ajal matetud , pehme talveilmaga oli kabelisse mindud sammu sõitva ree või vankri järel , pea norus mälestuste raskusest ja võla suurusest . </s> <s> Nüüd ootas lella keha mahaviimist , ootas tühjas külmas kirikus rahva kogumist ja kerkokella lööma hakkamist . </s> <s> Ei löö vist enämb oma lell , ei enam ! </s> <s> See oli Gustav Suitsul nüüd teada . </s> </p>
<p> <s> Nii vaikse kodokülä talo , </s> </p>
<p> <s> mõtles Gustav Suits oma ammuse luuletuse sõnadega , minnes üle lumeootel palu kabeliaiale isa ja ema hauda kohendama , et kellegil suguseltsist poleks ütlemist , kui uue tuleja haudamisel vanad olejad üle kaetakse . </s> <s> Harva on ta sünnikodusse saanud , on siin üsna võõraks jäänud , vaatas nüüd uudistava pilguga tuttavaid talukotuseid , mis kuskil võõrast oli , kus uhkeid klaastreppe sissepääsu ette ehitatud , kus vastne tare rajatud või vanadesse savimüüridesse avaram laut sobitatud , kus külapood avatud . </s> <s> Koplitagusele põndakule - sääl oli ta oma karja kaitsnud , nägu lojuste ja selg rüavälja pole , raamat ikka käes - sinna oli jõudnud neiuealine kaasik kasvada . </s> <s> Ilm muutub ümbertsõõri ja inimesed ei tunne ennast enam ära . </s> </p>
<p> <s> Raske oli rännata aastakümnete taha , kaeda kõrvalt ühe poiskese tegemisi ja olemisi . </s> <s> Raske oli lella kolmekümneseks mõtelda , misuke ta oli olnud ja misuke oli paistnud , vana ja tark oli ta nelja-aastasele mehekesele tundunud ; sama vanaks oli ta jäänudki , aga mitte targemaks saanud . </s> <s> Kõige targem oligi lell vast tookord , kui väike Kustas tema põlve pääl ja põlve najal puutikukesega , mis tikel öeldi , aabitsatähti taga ajas . </s> <s> Kas oli Kustal igav küllalt või oli lell Jaan ametioskaja , igatahes see on meeles , et viieselt või neljaselt juba läks lugemine sorinal ja soriseb nüüd ju nelikümmend aastat . </s> <s> Vast oli oma osa tolleski , et isa Hindrek oli koolmeister kolmandat põlve järjestikku ja ema Liis oli viienda põlve koolmeistri tütar . </s> <s> Nii et Gustav on kuues põlv juba . </s> <s> Kui eesti rahvale midagi soovida , siis seda , et haritlased järge ei kaotaks , vaid põlv põlve järel üha kõrgematesse koolidesse tõuseks , nii sada põlve järjest , siis vahest võib Eestimaast midagi saada . </s> <s> Aga muidu on , et ilma teeb aina esimene haritud põlv , aina enese väest läbi halli kivi tulejad , kuna eelkäijad kaotavad ennast teistesse rahvastesse ja maailma kiusatustesse . </s> </p>
<p> <s> Isa Hindrek oli haiglane mees , noorem veli Jaan tema kohta täitiski , lell haris ka koolitalu põldu ja tegi puutööd , sest palka kooliõpetajad ei saanud . </s> <s> Ristipoega Kustast haris ta parema meelega kui põldu , ja poiskene tundis tolle ära ; tihtigi , kui lell heinalakas peatäit välja magas , ronis põngerjas poolde redelisse ja kires väsimata : Lell , lell , tule alla minu manu ; lell , lell , tule alla minu manu ! </s> <s> Ei tule enam . </s> </p>
<p> <s> Kuidas peaks ütlema : Ja lööja olli oma lell - või ehk : Ja lööjä olli oma lell ? </s> <s> Seni on värsis seisnud lööjä , vokaalharmoonia reegli perra , mis nõuab täppidega tähti ka järgsilbis , kui need esisilbis on , aga kirjapilt tundub just selles sõnas inetu ja tallinakeelsele peletav . </s> <s> Ei , võtan järgmises trükis täpid maha , mõtles Gustav Suits . </s> <s> Tal oli kohendamise töö käsil , ta oli vanemaks ja targemaks saanud . </s> <s> Ta oli professor ja pidi igas kui viimases täpis eksimatu välja näitama . </s> </p><lg type="free"><l> Kõrd , talvel , kerkokellä löödi , </l><l> ja lööja olli oma lell . </l></lg>
<p> <s> Nii vist . </s> <s> Ja jälle on tali , ja jälle hakkab Võnnu matusekell paari tunni pärast lööma . </s> </p>
<p> <s> Gustavi - või Kustase või Kusta - mäletuses oli isa aina sängivang , kellele ta piiblit ette luges ; Kustas käis seitsmendat , kui isa silmad kinni pani ja kerkokella löödi . </s> <s> Ta mateti paastumaarjapäeval , oli varane kevade ja kabeliaial õitsesid sinililled , toda õitsemist teekäija mäletas , ja todagi , et ta äkki nagu väga tähtsaks muutus , kõik matuselised , mustade rättide tõttu võõrad ja pühalikud , silitasid tal pääd ja haletsesid vaest latsekest . </s> <s> Aga lell oli aina lustlik need kaks aastat , mis jäi tema tagandamiseni koolmeistri ametist ; oli venestusaeg , vene keelt ta ei mõistnud , ja vast muudki viga visati ette . </s> <s> Armu poolest anti talle kellamehe töö , ja see oli poiskese silmis kõrge amet , ja lella enda meelest ka . </s> <s> Lell oli edimene kellakuulja , ta seisis kella kõrval , kella all , kumin käis kõige enne tema kõrvadest läbi , mis üle jäi , tolle viis tuul teisteni ; nood kuulasid tähelepanelikult ja kiitsid : Ei noh , vett pole Suitsi Jaan täämpä küll joond ! </s> <s> Nõnda nüüd ju kolm aastakümmet . </s> <s> Paljudele on ta viimset kella löönud , teistele leeripäevakella või pulmakella ; palju rahvast , palju kellakuuljaid tuleb täna kokku , ja Gustav Suits peab mõne sõna kalmukääpal ütlema . </s> <s> Prohvessor isi kõnõlõss , lööb siis rahvahulk kahisema . </s> </p>
<p> <s> Mis peaks ta täna ütlema ? </s> <s> Mis alustuseks , et haaraks , ja mis lõpetuseks , et sööbiks ? </s> <s> Oma korralise loengu algust lihvis Gustav Suits alati nii kaua , et ilmaski õigeks ajaks kuuldesaali ei jõudnud : ebatäppis nagu Suits , oli kõnekäänd , mis tallegi teada ; kord juba alustanud , ei suutnud ta kuidagi lõpetada , ehk küll teine loeng juba sissetulemist ootas ; mitte et kõneväärset palju oli , aga tal ei õnnestanud leida väärikat lõpetust - puänti , nagu tolle kohta öeldakse - vajus ja vajus kateedris ninapidi oma paberitesse . </s> <s> Puänt peab olema , olgu kirjatöö või ettelugemine või elutee ! </s> </p>
<p> <s> Sedaaegu oli ta kabeliaiale jõudnud , vanemate platsi kätte leidnud . - </s> </p><lg type="free"><l> So havva päitsin orjavitsa </l><l> nüüt kate puu all häitsevä . </l><l> So poja tee om ollu kitsa , </l><l> vast laja küll na näitsevä . </l></lg>
<p> <s> Kaks puud olid olemas ja orjavitsapuhmas ka , ent õiteks polnud neil härmatistki mitte . </s> <s> Novembrituul kõsises vanas plekkpärjas . </s> <s> Gustav oleks krantsi ammugi prahihunnikusse tassinud , aga ei mäletanud , kes tolle kord tõi - tuleb nüüd jälle ja kaeb , kas tema kallis toredusasi on ikka alal hoietud ; ei saanud muud kui tuuldunud ja pleekinud pärga otsemaks sätitada . </s> <s> Ema Liis oli esimesel jõulupühal surnud , uue aasta hakul teda mateti , pastor Vares pidas südamliku hauakõne . </s> <s> Alles lautsil oli siis ema saanud pojanaist näha , alles lautsil . - Kui valulik : veäp havva manu Liig hilda elo saatus karm ! </s> </p>
<p> <s> Ta mõtles noist kõigist - oma naistest , suudeldud ja suudlemata jäänud suudest , kes luuletusi põhjustanud , iseäranis Kevadetüdrukust , jah Kevadetüdrukust esijoones , kellega kihluse oli kord tühistanud . </s> <s> Ent kas ei teinud ta haiget - mõtles ta nüüd - saates lakkamatult armastust pihtivale neiule värske luuletuse koos kinnitusega , et see on inspireeritud just tema kingitud maikellukeste kimbust ? - </s> </p><lg type="free"><l> Ei avatle enam mind Kevadeneid </l><l> ega kellukesed musude ajast . </l><l> On hüüdnud mind kumedate kellade suu , </l><l> käi järel ! kutsund Vabaduse jumal . </l><l> Torm keerutand pilvi on ümber mu kuu , </l><l> lahtund kevade rohelise humal . </l></lg>
<p> <s> Vabandused , kõrgideelised ? </s> <s> Niipalju siiski oli tolles luuletuses tõtt , et luuletajal oli kindel tahtmine - tema kodu peab eestikeelne olema ja tema enda elutöö peab ennekõike kuuluma eesti rahvale , mistõttu oligi kaua kaalunud , kes mitmest meeldunud naisest õpiks ära eesti keele . </s> <s> Vanu tagasi saadud kirju lehitsedes on ta imeks pannud , et ei olnud kõhelenud Kevadeneiule mainimast : Peatunne abielumehel Goethel oli , et ta on määratud millekski muuks kui oma päevatööd abieluga sooritatuks pidama . </s> <s> Oh seda noore Kustase otsekohesust ja enesekergitust ! </s> <s> Oh seda keskeas Gustavi tegelikku muutumatust ! </s> </p>
<p> <s> Muutumata oli püsinud ka ema Liis , muutumata töökas ja kasin . </s> <s> Poega saates olid ta vardad nobedasti klõbisenud , kui Luunja parve oodeti või harjunud peatuskohas hobust joodeti ; vahel , kui tudeng ise ohjaharud võttis , kohendas ema ennast vankripärra ja võttis vöötaskust vardad esile ; linnatee kahanes ja mehekinnas kasvas ning poeg sai ettekujutuse abielu hooltest . </s> </p><lg type="free"><l> So käe oma ohtjit kaknu </l><l> ja sälgä tõstnu toobripuud . </l><l> So kässi lehmä , peni laknu , </l><l> so oma poig es anna suud . </l><l> Poig harva üle kodo läve </l><l> so manu jõudse kooli teelt . </l><l> Sis tuuli , pilvi perän käve , </l><l> es kuule emä lihtsat meelt . </l></lg>
<p> <s> Peale luule ja muusade järele jooksmise võõrutas Gustavit kodust ema ja õde Anne vahekord : Gustavi ettekujutuses polnud temast kuusteist aastat vanem õde mitte niipalju haige kui haigusega mugavust varjav ; ema pidi ka tütre osa tööd ära tegema ja Gustavi meelest oleks tema tõhusam abi edendanud õe abitust , karjuva tegevusvajadusega mõtles ta õde ravida . </s> <s> Võib-olla oli seegi tuulest ja pilvedest võetud lootus . </s> <s> Hilja oli sellest mõelda . - </s> </p><lg type="free"><l> Kui imelik : om armastanu </l><l> nii kavva , kavva emä arm . </l></lg>
<p> <s> Tollest erilisest armastusest sai noor Gustav aimu noil kaunitel kodus-käima-hommikutel , kui silmi avades leidis ema oma sängiservalt istumast , justkui polekski tal tuhat toimetust käsil . </s> <s> Ema oli peljanud poega ilma kanda , vast häbi ka oli olnud külarahvast - vana naine , tütar pea täisealine ja nüüd sihuke asi ; arvas end sünnitamisel elu jätma , muretses , mis hakkab põdur mees pisikesega peale , see aimdus sundis teda ööd kui päevad ketrama ja kuduma ja välja õmblema , et mahajääjail paarkümmend aastat poleks vähemalt pesumuret . </s> <s> Aga saatusel olid ema Liisuga teised plaanid , Liis pidi ära kannatama külarahva ohhetava imestuse ja kadeduse kuulsa poja pärast , vastama sajale küsimusele , mis talle endalegi küsimuseks oli . - </s> </p><lg type="free"><l> So poja tee om ollu kitsa , </l><l> vast laja küll na näitsevä . </l></lg>
<p> <s> Gustav Suits kogus viimased kõivuoksad peiju , see oli tuulest alla aetud pikk ja peenike hagu , ning kalmukotus oligi hoolitsetud näoga . </s> <s> Nüüd tahtis ta lella platsil ka veel ära käia , ehk kõnepaik ise selitaks mõtteid . </s> <s> Oh kerkokell , oh kerkokell ! </s> </p>
<p> <s> Lella haud oli kaevatud , külmanud krompas saviliiv üles kuhjatud , auguservadele lauad ristati pandud , siseküljed kuuseokstega ehitud , köied kirstu laskmiseks valmis pandud . </s> <s> Labidad seisid vana elupuu najal vaikivas ootuses . </s> <s> Gustav Suits seisatas päitsisse , vaatas alla auku . </s> <s> Seal turritas läbi raiutud puujuuri , üks nähtavasti suurema kivi nukk varjas end jalutsinurgas . </s> <s> Kas jäävad lellal jalad kõrgemale ? </s> </p>
<p> <s> Äkki tuli üks lause , tuulest või kust ta tuli : Lell , sina olid see , kes oma tikliga mulle tee avasid raamatute-maailma . </s> <s> Gustav Suits köhatas , astus sammukese augu poole , võttis mütsi peast ja ütles tolle lause . </s> <s> Kuulatas oma ütelust , mõtles , ütles veelkord . </s> <s> Lihtsalt , ilma paatoseta , nii peab vist . </s> </p>
<p> <s> Kes täna tulevad , teavad kõike , võõraid siia ei kogune . </s> <s> Mis ütled , peab tõsi olema - või jäta ütlemata . </s> <s> Lellal oli olnud ema Liisuga pahandust omakeskis , lell tükkis raha küsima , ta nimetas toda laenamiseks , ema andiski , too oli Gustavi koolitusraha küljest murtud . </s> <s> Toda mäletati , too oli alevivahel jutukski tõusnud . </s> </p>
<p> <s> “ Lell , sina olid see , kes oma tikliga mulle tee avasid raamatute-maailma . ” </s> </p>
<p> <s> Kes võiks tolle vasta vaielda . </s> <s> Nii oli . </s> <s> Nii jääb . </s> </p>
<p> <s> “ Tere , herra professor ! ” </s> </p>
<p> <s> Suits võpatas nagu teolt tabatu . </s> <s> Imestas : “ Herra Tee ! </s> <s> Pole ammugi näind ! ” </s> </p>
<p> <s> “ Tulin omade platsi kraamima . </s> <s> Vana kulu ja prahti täis , pole enam kedagi koristamas . ” </s> </p>
<p> <s> “ Nii minulgi . </s> <s> Lell on viimane päris lähedastest . ” </s> </p>
<p> <s> “ Jah . </s> <s> Ei löö enämb oma lell . ” </s> </p>
<p> <s> Kas ta kuulis minu kõneharjutust - piinlik ikkagi , mõtles Suits . </s> </p>
<p> <s> Tee vaatas , et Suitsul teine käsi taskus . </s> <s> Tal oli see ikka taskus või kergelt rusikas , teadis Jott Tee : Kustas oli karjalatsepõlves kukkudes kaks küünt kivihunnikut vasta ära narrinud . </s> <s> Poisslapse asi , sellest ei hoolitud , aga Gustav ise hoolis ja häbenes . </s> <s> Kui peielauda istutakse , lõikab Suits taldrikutäie ühekorraga lahti , ise sinna manu kõneledes , et teised ta suu peale vaataksid , kuni ta teise käe võib sülle lasta või sõrmed jälle rusikasse koguda . </s> </p>
<p> <s> “ Kabeliaial kõnet pidada on raske , tuul viib sõnad kõrvale , ” ütles Tee . </s> </p>
<p> <s> “ Seda ma siin proovingi , kustpoolt tuul on . </s> <s> Mõtlesin puudutada mõnd mälestust . </s> <s> Lell avas mulle tee raamatu-maailma . </s> <s> Kas sellest sünnib kõneleda , herra Tee - siin ? </s> <s> Mis on raamat mõne meelest , tühiasi ! ” </s> </p>
<p> <s> “ Meil ju muud maailma polegi . ” </s> </p>
<p> <s> “ Ma tänan teid , herra Tee , minu usku kinnitamast . </s> <s> Küllap nad mõistavad seda , et igaüks omasse maailma jäägu . ” </s> </p>
<p> <s> “ Soovin kordaminekut . </s> <s> Teid nad ju kuulama tulevadki . ” </s> </p>
<p> <s> “ Nad tuleksid ikka ka . </s> <s> Matus on kultuuraüritus , midagi hingele . </s> <s> Naised saavad nutta . ” </s> </p>
<p> <s> “ Haledusest iseenda vasta . </s> <s> Et kes on järgmine . ” </s> </p>
<p> <s> “ Tolle peale ei taha küll mõtelda . ” </s> </p>
<p> <s> “ Nägemist siis . </s> <s> Mul üks plats ruttu veel kohendada , ” ütles Jott Tee . </s> </p>
<p> <s> Ja Tee läks raagus puude alutsi , põikas peateelt paremale , kääbaste vahele . </s> <s> Sügav kalmuaia rahu , leppimise ja lepituse tunne valdas ta mõtteid , ta luges ristidelt ja kivitahukatelt tuttavaid nimesid - Kripson , Kroll , Nagla , Loddi , Tatrik , Tenno . </s> <s> Siia tuleb kord ka tema nimi , siia - ja mitte Metsakalmistu murusse , sest tema on Jott Tee , jt , ja teised . </s> </p>
<p> <s> Gustav Suits pööris ka minekule - lella manu , kes altari ees päriskoju saatmist ootas . </s> <s> Vaevalt sai Suits raagus lepistiku vahele , kui kuulis : kirik lööb juba sisse . </s> <s> Aeglased , pühalikud helid kumisesid üle talise lageda . </s> </p><lg type="free"><l> Heng nii kui taiva poole püvväs , </l><l> nii rasselt kaipap , ikep kell . </l></lg>
<p> <s> Valuvahk tuikas südamest läbi : võõras kellamees ! </s> <s> Samas tuksatas rõõm : kerkokella luuletust ei ole küll tarvis kohendada , ainult nood ä täpid ühesainumas sõnakorduses , nood vast jah ; tühiasi , aga tähtis ! </s> </p>
<p> <s> Jott Tee mõtles sellal ühest teisest kellaluuletusest , leitud tänavuses laulukogus . </s> <s> Too oli Villem Ridala hädaohukell . - </s> </p><lg type="free"><l> Poiss olen rannal ma , väike , kui Viire all lüüakse kella , </l><l> kõrtsi ees kõrgel mäel , paasiste treppide pääl . </l><l> Kuulatab võigast ja mouravat hundamist lapselik meelmärk , </l><l> kõrva ees hulguja ving , jahmuksis helluja hing . </l><l> Lell asub väina suul paagis , ta kella nüüd õõtsutab Viirel , </l><l> et nii helkiv on sääl hoiatlik kaikuja hääl . </l></lg>
<p> <s> Inimese hingest kõnelevad nad mõlemad , inimese hingest ja inimesest . </s> <s> Üks lellast ja teine lellest , kes kumbki enam kella ei löö . </s> </p>
<p> <s> Jott Tee istus Werneris harjunud kohas - tagumise latri servas , oma halli suvemantli varjus , nii et teda ei nähtud , kui just ei vaadatud , aga tema ise nägi vaatamatagi ja kuulis kuulamatagi . </s> <s> Nõnda viibis ta seltskondades , muutumata tülikaks , oli osavõtja , oli kaasas ja juures . </s> </p>
<p> <s> Praegu silmitses Jott Tee proua Elo Tuglase romantilist , nagu saladuslikku , nagu võõramaalannalikku nägu , kui see huvitusega oma lauakaaslase poole oli pööratud , osavõtlik ja tõrjuv ühelisi . </s> </p>
<p> <s> “ Olen jah vihane ! </s> <s> Kultuurkapital määras häbemata väikse honoraari ja Kärner pani veel sellestki suurema jao aresti ! ” </s> </p>
<p> <s> Too rämehäälne protsessija oli August Alle . </s> <s> Kes teda ei tunneks selja tagastki ! </s> </p>
<p> <s> “ Kärneril oli ju õigus teie raha kinni panna , ta oli teie veksli ju välja ostnud , ” söandas proua Tuglas arvata . </s> </p>
<p> <s> “ Ei , ta andis panka uue veksli omal nimel , minu raha pistis aga tasku ! ” </s> </p>
<p> <s> “ Ükskõik , kui ta teie võla enese kanda võttis . ” </s> </p>
<p> <s> “ Ei ! </s> <s> See on sohk ! </s> <s> Praegusel ajal ei saa keegi uut pangalaenu , tema aga sai minu veksli katteks ja sularaha pistis ikkagi tasku ! ” </s> </p>
<p> <s> “ Aga kui selle Kärneri uue veksli tähtaeg täis saab , kas siis teie ta välja ostate ? ” </s> </p>
<p> <s> “ Mis me tollest räägime , too on teine teem ! </s> <s> Ja Tukkel ei teinud kunagi nii , kui tema Loomingu toimetaja oli ! ” </s> </p>
<p> <s> “ Jajah , Tukkel nii küll ei teinud , ” ütles Elo Tuglas ning näis kurvaks muutuvat . </s> </p>
<p> <s> Jott Tee aimas , mispärast : Alle võlgade katteks on kohtutäitur Tuglaste mööblit käinud üles kirjutamas , ehk küll oksjon pidamata jäi - vast said nad Alle kuidagi luuletama sundida , vast ta kirjutas just tookord oma kõige kuulsama laulu - </s> </p><lg type="free"><l> Mina , Jaani ja Malle </l><l> poeg August Alle , </l><l> mollusk maakera kamaral , </l><l> ent julma aja väraval </l><l> olen karistai , kes tulisulega </l><l> märgib üles te nurjatud teod , </l><l> rahaahned rasvased peod ! </l></lg>
<p> <s> Iluduskuninganna klõbistas kontsi läbi Werneri saalide , saatjaks Jaani poeg Tõnisson . </s> <s> Kõik elu seisatus , kõik kaelad kõverdusid , kõik pilgud pöördusid . </s> <s> Alle läks kõhevile , tõusis püsti ja istus jälle ja tõusis jälle , otsekui oleks kinos tagumises reas ; sügavast erutusest hõõrus käsi , naksutas sõrmi , hammustas sõrmenukki , kuni äkki kaabu haaras ja lahkuvale paarile järele kiirustas . </s> <s> Välisuks kolksatas täielises vaikuses kaks korda . </s> <s> Elo Tuglase kaunis nägu muutus ainsa hetkega inetuks , otsekui oleks ta langenud nõidusse . </s> <s> Kui Aino Kaldale on lubatud Eino Leino , miks siis Elo Tuklale mitte Alletki ? </s> </p>
<p> <s> Jott oleks tahtnud kelleltki küsida , kas Alle on jälle vaba ja oma baaridaamega , keda ta heal päeval kolkida armastab , enam kokku ei ela ; aga kellelt sa küsid . </s> </p>
<p> <s> August Allest jäänud soojale toolile maandus Liina Reiman kui elurõõmus turuvarblane ; Jott oleks justkui tema tiibade vurinatki kuulnud . </s> <s> Ilmakuulus sõbratar surus Elo käsivart , kummardus tema poole ja sosistas valjusti : “ Kallis , miks näost nii väsinud ? ” </s> </p>
<p> <s> Elo Tuglas naeratas külma armastusväärsusega , juba oli ta eneses : </s> </p>
<p> <s> “ Ah magamata lihtsalt . </s> <s> Tuklal jälle silmavalud , lugesin talle araabia muinasjutte ette , kuni valgeks läks . ” </s> </p>
<p> <s> “ Jäi nüüd koju magama ? ” </s> </p>
<p> <s> “ Oh ei . </s> <s> Läks Majaomanikkude Panka Richard Rohti nelja protestitud vekslit vaatama , seal Tukla allkiri võltsitud . ” </s> </p>
<p> <s> “ Mis ta siis ette võtab ? ” </s> </p>
<p> <s> “ Esiotsa ei midagi , tahtis vaid näha , kes on need teised allakirjutunud . ” </s> </p>
<p> <s> “ Kah võltsitud ? ” </s> </p>
<p> <s> “ Kesse teab . </s> <s> Aga palun ära kellegile räägi , Tukla visiit on eraviisiline . </s> <s> Vahest ostab Roht vekslid siiski välja , aga kui jutud lahti lähevad , vihastub veel viimaks . ” </s> </p>
<p> <s> “ Kellele ma räägingi ! ” kinnitas Reiman oma ustavust ja hakkas jutustama , mis seisus on draama ja opereti konflikt Vanemuises ja kuidas mitmed tema sõbrannadki põluväärse opereti eest seisavad ning tahavad draamat välja suretada , kuna see kassat ei too ja riigile suur koorem olla . </s> <s> Vanemuise sõda oli kultuuravõitluse moeteema . </s> </p>
<p> <s> Äkki lõikas üldist suminat Visnapuu äge hõisatus . </s> <s> Tolle mehe laudkond kerkis tähelepanusse . </s> </p>
<p> <s> “ Avage silmad ja nähkem tõelisse olukorda ! ” kisas rahumeelne Visna . “ Virutagem kord rusikaga lauale ja öelgem : meie ei taha enam päält vaadata vaimuelu ümbervahetamist korruptsiooni peenrahaks , oleme tüdinenud lehmakauplemisest Toompääl , ordenite kõlistamisest ning söömiste ja vastuvõttude , etikettide lauakirjadest , riigikogu stenogrammidest , millest loeme seaduste edasi-tagasi pildumist ! ” </s> </p>
<p> <s> Kassa näe , mõtles Jott Tee , mis see viimase kümne aasta luule muud teeb , kui rusikaga rauda raiub , ei ole siin tarvis ühti ääsituld õhutada . </s> <s> Riigitüdimus on sõna , mis õhku visatud ja kui giljotiin meie peade kohal ripub . </s> <s> Riigitüdimus - tüdimus omaenda igatsetud riigist ! </s> </p>
<p> <s> Eks laulnud Visnapuu juba Maarjamaa lauludes aastat viis tagasi - </s> </p><lg type="free"><l> Ma olen kisendand </l><l> kinnise suuga : </l><l> kuhu ! kuhu sa lähed ! kuhu ! </l><l> Minu sisikond on must </l><l> vaitolemise valskusest . </l></lg>
<p> <s> Või Alle - veel varem , varsti pärast Vabadussõja lõppu - </s> </p><lg type="free"><l> Ma vaatlen erakondade solgivedu </l><l> riigihuvide hobustel . </l><l> Ma vaatlen rahvajuhtide malgavõitlust </l><l> pääministri auto ja ( au ) järje pärast </l><l> ja mõtlen : </l><l> ah , see on siis iseseisev ja rippumatu , </l><l> vaba Eesti ! </l><l> Ent kunsti ja kirjanduse matust </l><l> tuleb vist pühitseda meil </l><l> neil iseseisvuse teil ! </l></lg>
<p> <s> Või Kärner - </s> </p><lg type="free"><l> Kui jämesoolikas on Viru tänav hall : </l><l> aedvili , liha , libud , lihunikud - sugu , </l><l> ja kõik see keerlemine sügispäikse all </l><l> näib mulle nagu peatükk verist ajalugu . </l></lg>
<p> <s> Gustav Suits on mõttelt ning lause vormilt õige rängasõnaline - </s> </p><lg type="free"><l> Inimese </l><l> moonutis see tungib tee algesse - </l><l> hunt sööb oma , </l><l> hunt sööb usku sinimustjavalgesse . </l></lg>
<p> <s> Armsad kolleegad arvavad end petetuks . </s> <s> Ja seda nad ongi , sest igaüks on see , mis ta enesest arvab . </s> <s> Nad ei tunne ära oma riiki . </s> <s> Tõusikluse vohamine on neid pahviks löönud , tõusiku täitmatu task on luuletajaid lausa madalstiili viljelema meelitanud . </s> <s> Kõhtukasvanud , hästiööbunud patrioodid on Visnapuu maksa ärritanud , vana-uus Pungla prassing Suitsu keelt teritanud , ministrite kõhtude roosad röhatused Barbarust pahandanud . </s> <s> Kärner näeb oma tõusikut väga konkreetselt - </s> </p><lg type="free"><l> Silmad kui öökullil õõnsad , õelad ning tühjad , </l><l> briljantsõrmused sõrmes , biisamist kasukas õlul . </l></lg>
<p> <s> Too on võõras vaadata . </s> <s> Et jõukal sakslasel või venelasel või taanlasel või poolakal on noid manuseid , too on aastasadu loomulik olnud , aga et suguvennal - võimata ! </s> <s> Kust ta nood sai - suli on ! </s> <s> Võim on kaabakate käes ! </s> <s> Riigitüdimus ! </s> <s> Irvitatakse lehmakauplemist Toompeal , kaklevatele erakondadele antakse pilkenimed - potipõllumehed , härrassotsid , riigisandid ; rahvas ei tea , kelle poolt hääletada , üksi ärimehed mängivad täispangale - nad toetavad rahaliselt mitut erakonda korraga . </s> </p>
<p> <s> Ja valitsuskriis käib regulaarselt nagu naisterahva kuuriided ; jaanuaris kukkus Päts , tuli Teemant , Teemant kukkus juunis , ja mis see Einbund nüüd parem on , ja kuniks tedagi . </s> <s> Peatüli on , mitu portfelli peab koaleeriv erakond saama , ja erakonna distsipliinile allumist peetakse tähtsamaks erialaoskustest ja juhivõimetest . </s> <s> Tegeletakse peamiselt valitsuse kukutamisega ja uue koalitsiooni moodustamisega - kriisitamise ja lehmakauplemisega , nagu tüdinud rahvas ütleb . </s> <s> Needsamad parteilised isikud istuvad ametitesse muudkui ümber , kartmata parteisid vahetada - ja palju eesti rahval neid parteilasi üldse välja panna ongi : eesti rahvas on parteitu rahvas . </s> </p>
<p> <s> Aeg ise küll põhjustab ajalaule , ent need pole vabadusest joobumise laulud ega ka Vabadussõja sangarilaulud . </s> <s> Aeg oli tookord iseseisvuse saabumiseks hilisküps , selle tulek ei mõjunud mingi imena , see oli nagu hiljaksjäänud fakt , mis lihtsalt teatavaks võeti . </s> <s> Kohe tulid pettumused . </s> <s> Üleilmse majanduskriisi viletsus ja sõjajärgsed hädad pandi vastse riigi juhtimise arvele . </s> <s> Elati ruttu ja unustati kärmesti . </s> <s> Toimetulek tundus raskem kui enne sõda , paljud õhkasid Egiptuse lihapottide järele , Egiptuse orjus sootumaks meelest läinud , ja õhkavad praegugi . </s> <s> Üks rahvakiht asus rikkaks saama , ülejäänutel pole selleks väljavaateid . </s> <s> Riigi etteotsa sattunud inimestel puudub selge rahvuslik kultuurapoliitika ; äkki pole luulel turgu , luuletajaid pole justkui tarviski , nad ei oska luua oma riigi laule , Jott ka ei oska , kuna järelärkamisaja epigoonlus on selle teemagi vastikuks teinud . </s> <s> Paatose asemele asub pessimism ja sarkasm . </s> <s> Luuletajad riimistavad võidu seenetanud aguleid , sõjasante ja hulkuvaid lapsi , nälga ja tööpuudust , justkui poleks seesugust Maarjamaal iial varem nähtud . </s> <s> Närvilise aja lapsed on ise ka närvilised , oma soovides vägevad , oma tegudes jõuetud . </s> <s> Vares-Barbaruse uus poeem E. V-r. on häbematu pamflett , aga kes saaks autorit süüdistada , - ta on ise prokuröri rolli asunud ! </s> <s> Ja siis poleks ime , kui läheks täide Juhan Schütz-Sütiste nägemus või hoiatus või kartus või salasoov - Vaevamägede maa noorus marsib esimesel mail tööväe punaste lippude alla ! </s> </p>
<p> <s> Visnapuu on tolle võimaluse vastu süle ja seljaga : </s> </p><lg type="free"><l> Mu meele maa , mu vaene süda aimab üht , </l><l> veel toonast hirmsamat , kui oled seni näinud . </l><l> Ja palub sinu eest , kui aja kerilaud on käinud , </l><l> et verist lõnga sinule ei ketra lüht . </l></lg>
<p> <s> Kuidas , kuidas olla siis vaba kodanik , vaba kirjanik vabal maal , et saatus ja ajalugu ei karistaks ? </s> <s> Või nagu Visnapuu küsib - </s> </p><lg type="free"><l> Sa ihkasid vabadust , kodumaa . </l><l> Kuidas , ütle , oled nüüd vaba ? </l></lg>
<p> <s> Werneri ühtlases suminas tungis äkitselt kuuldavaks Johannes Aaviku vastuvaidlemist välistav hääl : </s> </p>
<p> <s> “ Rahvuslus ! </s> <s> Suuremas rahvustundes on meie pääsmine ! </s> <s> Kui poleks eestlase pääaju nii pääliskaudne , nii et ainult võõrsilt saadud valmis puretud vaateid ja ideid oskab vastu võtta , vaid jaksaks ja oskaks iseseisvamalt mõtelda ning elu ja olusid tähele panna , siis ideelisemad vaimud oleks paratamata pidanud leidma omas rahvusküsimuses , rahvusvõitluses ja oma rahvuskultuuri loomises seda , mis annab elule kõrgeid ideaale ! </s> <s> Kirjandus on kultuuri kõige kõrgem õis , tal on rahvusliku kultuuri loomisel ülim tähtsus ja otse valitsev seisukoht ! </s> <s> Mõtelge ükskord selle pääle , kolleegad ! </s> <s> Juhan Luiga , see haige eesti rahva hullutohter , ütles kakskümmend viis aastat tagasi kuldsed sõnad , et mitte kartus rahva surma pärast ei pea rahvuslikkude püüete kihutajaks olema , vaid eluinstinkt , elurõõm ! </s> <s> Vot nii , aga meil kultiveeritakse nagu kiuste ja meelega rahvuslikku alaväärsustunnet ! </s> <s> Ma lõpetasin . ” </s> </p>
<p> <s> Aavikule hüüdis Visnapuu teisest latrist vastu : </s> </p>
<p> <s> “ Rahvuslus on kõrgem kategooria kui sotsiaalne kord ! ” </s> </p>
<p> <s> Aavik tuli üle saali ja andis Visnapuule kätt . </s> <s> Vanad vingamehed ! </s> </p>
<p> <s> Visnapuu ütles : </s> </p>
<p> <s> “ Meil keerlevad kirjanduslikud huvid rohkem kultuurkapitali , riigivanema summade ja Loomingu abirahade ümber . </s> <s> Nüüd lööb see meid kahte lehte , mitte rahvusküsimus , mitte omariiklus . ” </s> </p>
<p> <s> “ Te muidugi mäletate Ralf Rondi epigramme ? ” küsis Aavik . </s> </p>
<p> <s> “ Ei ole lugenud ! ” vastati mitmelt poolt . “ Kes too Rond veel on ? ! ” </s> </p>
<p> <s> “ Ralf Rond on Jaan Kurn . </s> <s> Metsakuru popsi poeg . ” </s> </p>
<p> <s> “ Too Narva mees ? </s> <s> Kirjutas poeesikogu nimega 27 ? </s> <s> Sai roppuste eest trahvi ? </s> <s> Raamat mõisteti tulesurma ? ” </s> </p>
<p> <s> Nüüd teadsid teda kõik . </s> </p>
<p> <s> “ Need ei ole tollest kogust . </s> <s> Ma loen teile ette . </s> <s> Mulle jäid magusamad salmid kohe meele . ” </s> </p>
<p> <s> Ja Aavik luges käega värsijalgu välja raiudes . - </s> </p><lg type="free"><l> Kes aga teenib mammonat ja Paali , </l><l> see nösib vaikselt kultuurkapitaali : </l><l> tal lahti tee on öisesse lokaali , </l><l> auks isamaa serveerit joomingulle . </l><l> Ta hümnid magus suutäis Loomingulle . </l><l> Ja honoraar ei muret teha saa , </l><l> sest maksab ärimees ja maksab isamaa ! </l><l> Et soodsal aal Parnass sai okupeerit , </l><l> nüüd oma meestel kuulsus garanteerit . </l><l> Nii Kärner : pääle Visnapuu </l><l> kõik sodi muu . </l><l> Ja Visnapuu : suur teos Lõikuskuu ! </l><l> Ja nagu Peipsi kalamehed laguneval jääl </l><l> nad nabanöörist vinnavad üksteist - </l><l> kord üks , kord teine pääl ! </l></lg>
<p> <s> Vali naer prahvatas lae alla nagu kork šampusepudelilt . </s> <s> Narva mehele oleks see elu parim päev , mõtles Jott Tee . </s> <s> Ta ei jõudnud tähele panna , kas Visnapuu kaasa naeris või juba kahetseb Aavikule käeandmist . </s> </p>
<p> <s> Jott Tee kõndis , raske elupuupärg käsivarrel , kogu matuserongi kahelt poolt läbi , teravasti tunnistades igaüht , koolilapsed ja naisterahvad maha arvata . </s> <s> Mitte üht kirjanikku ! </s> <s> Jott ei uskunud oma silmi ja alustas teist kontrollringi . </s> <s> Keegi vanaherra , keda Jott ei mäletanud tundvat , ütles talle : </s> </p>
<p> <s> “ Ma kuulsin , et kirjarahvas valmistab homme tulema . </s> <s> Neile olla vale teadustus antud . ” </s> </p>
<p> <s> “ Mis mõttes vale teadustus ! </s> <s> Päevalehes oli ju perekonna poolt selge sõnaga surmakuulutus ! </s> <s> Suurelt ! ” vihastas Jott . “ Matmine laupäeval , 10. seekuupäeval kell 12 Haapsalu Jaani kirikus ! ” </s> </p>
<p> <s> “ Vast nad siis Päevalehte ei loe . ” </s> </p>
<p> <s> “ Mis nad homme siia enam otsivad ! </s> <s> Tule eile meile ! </s> <s> No on ühed ! ” </s> </p>
<p> <s> Elupuukrants läks rängalt raskemaks , vajutas käsivarre veresooned kinni , käsi sures ja surises . </s> <s> Jott oli arvestanud , et mõni kolleega , kes ise ei märganud leinakimpu kaasa võtta ja võõras linnas lillepoodi ei leia , aitab tal kulusid kanda või vähemalt asub paarimeheks pärga tassima . </s> <s> Oleks Kirjanikkude Liit täies koosseisus edasi Tartus , vaevalt sihukest oleks lastud juhtuda , aga tallinlased - ei need linnast välja saa , iga teine maakotus on neile kui Linnutee taga ! </s> <s> Mis peab Jott Tee nüüd tegema , Kirjanikkude Liidule määratud kohta ei saa ta sisse võtta oma isikliku pärjaga , tema - jt ! </s> </p>
<p> <s> Jaani kiriku hingekell hakkas lööma , kui puusärki , Vironia korporatsiooni värvitekkel kaane peal , välja kanti . </s> <s> Valge rist Ernst Enno nimega asus rongi etteotsa , ja pikk rong võis minna liikuma . </s> </p>
<p> <s> Saanud üleeile surmasõnumi , oli Jott Tee neli Enno värsiraamatut riiulist alla võtnud . </s> <s> Hommikupoole ööd arvas ta aru saavat nendestki ridadest , mis seni olid ähmane uiutus tundunud . </s> <s> Surm tõlkis kõik . </s> <s> Surm muudab maise elu lõplikuks , nõnda et inimese looming iseoma jõul edasi elab , lõpmatuks muutub , ilma et karta oleks autori vahelesegamist või tagasivõtmist ; nüüd oleneb kõik lugejast , tema suutlikkusest looja pärandit mõtestada . </s> </p>
<p> <s> Hingekella harvades löökides kuuldus nagu Enno enda hääl . - </s> </p><lg type="free"><l> Tõuse . . . o süda . . . lenda . . . ja mängi </l><l> tõuse . . . kui liblik sa . . . tõugu seest </l><l> kellade helin käib . . . kellade helin </l><l> kumiseb . . . kõneleb . . . tõusmisest . </l></lg>
<p> <s> Valge puusärk liikus läbi puhasvalgesse pidulikku härmatisse riietatud Haapsalu . </s> <s> Ei mäletatud , et millalgi varem see linn nii kaunis , nii ootlik oleks tundunud . </s> <s> Kõik oli suunatud ühele sündmusele , ühele olekule , kogu linn oli leinarongis või tänavate veeres rongi saatmas . </s> <s> Lumesadu oli pehmete udusulgedega katnud hallid teed , ent aegsasti lõppenud , nii et kirgas külm enne päiksetõusu oli jõudnud puud-põõsad ja viimse kui kulurohututi härmaga ehtida ; jahe valge päikseketas vaatas erksinisest taevast - valge , sinise ja halli harmoonia , Enno sümbolvärvid , mis korduvad värsist värssi , said nüüd ilmsiks . </s> <s> Valguses uppunud sina , nagu ta kirjutas ! </s> <s> Mu avaruses õitseb sinivalge maa ! </s> </p>
<p> <s> Joti pilk saatis mustade peakatete hulgas ainsat heledat pearätti : Ella Enno . </s> <s> Toda rätti pandi tähele , too oli sosistamiseks . </s> <s> Soe voog läbis Joti südant , ta mõistis lese sõnumit . </s> <s> Ehk mõistsid mõnedki , ehk tuli neile siit-sealt värsijupp meele - Edasi viib valge tee ; tuleviku valged raad ; valged hingelilled ; valgemeelne ; valged ristikheinad ; särk valgetest linadest ; mõtte lumivalged tiivad ; valge kirik ; nad kandvad valgeid riideid omas hinges ; valguslõhn ; magus on elada valguses ; valgus maeti mulda võrsuma ; meid valgus kutsus tulla ; valguskodumaa . </s> <s> Ikka aina , igal leheküljel , järelejätmata , ent silmist-kõrvust mööda ka tarkadel meestel . </s> </p>
<p> <s> Nii ei pidanud Jürgenstein omal ajal paljuks arvustust maailma läkitada : Suur osa Enno laulusid kannatavad selguseta ja sihita sonimise ( Schwärmerei ) all . </s> <s> Või Tuglas : Joobnud burschi laul , odav moraliseerimine , kui pääliskaudne , kui dillettantlik see kõik on ; kuula kui uimase pääga , see äratab ainult santi meeleolu seesuguse kirjanduse üle ! </s> <s> Nii ka Hindrey ja Suits , ah nad ükski ei kahelnud oma lühikese mõõdupuu ulatuvuses . </s> <s> Enno kannatas kriitika all väga , eriti mis puutus vormi meisterlikkusse , sest nägi , et tema sõnum pärale ei jõua ; ta hakkas salmikindlaid laule looma , sonettegi , ent mida's - kui enne oli ette heidetud värsisaamatust , siis nüüd öeldi suisa : eelmised kogud olid paremad ! </s> <s> Enno tõmbus enesesse , ei teinud seda ainuvõimalikku järeldust : tema esimesed laulud on nüüd kohale jõudnud , küllap jõuavad järgmised ka . </s> <s> Tema nii enesekindel ei olnud , küll aga teadis muud lohutust . - </s> </p><lg type="free"><l> Okkad üksi hääd pärjaks vaikse pääs . </l><l> Sa riputa igale haavale , </l><l> mis elu lõi , valguse lund . </l><l> Ma läksin seda valuõndsat rada . </l><l> Üks luule , olek , millel asu veel ei ole , </l><l> üks valgus , mis ei mõista sõnas mõtelda . </l></lg>
<p> <s> Üksi Visnapuu oli too , kes teda armastas , ja Sööt oli ta südamesõber . </s> <s> Ent Visnapuugi oli teda vaid kord elus kohanud , kui külastas artikli kirjutamise eesmärgil , ja siis temast nii võõriti aru sai , et laskis käibele müüdi , nagu ootaks Enno inspiratsiooni keset tuba puupakul seistes , vaip üle pea , et viis meelt ei segaks tunnetamist . </s> <s> Vahest oli see visnapuulik kujund , mis tahtis väljendada looja vajadust süüvida iseendasse , kuid võeti vasta sõna-sõnalt ja laia naeruga . </s> </p>
<p> <s> Oli sündinud see , et luuletaja Enno lahtise haua veeres polnud ühtki sulerüütlit , küll aga inimese Enno teekaaslasi mitmest eluperioodist . </s> <s> Mõnel kalmulisel tuli ehk imestada - ah see Enno , hall hallis , väiksepooline , tähelepanu nõudmatu , ongi too Enno ! </s> </p><lg type="free"><l> Ja kõiges üksilduses elad , oled </l><l> kui seeme musta mulda külvatud - </l><l> kui sured , algad teisipidi kasvu , </l><l> kui kasvad , viljaks oled määratud . </l></lg>
<p> <s> Hauda hakati kinni ajama , rahvas pudenes laiali , et vahepeal omi kadunuid tervitamas käia või pisut eemal uudiseid vahetada . </s> <s> Jotil siin Haapsalus tuttavaid polnud , ei mulla all ega mulla peal , ta kavatses pisut ringi kõndida ja mõtteid koguda , juhuks kui peab pärjapanekul siiski mõne hüvastijätusõna ütlema . </s> </p>
<p> <s> Üleni mustas , üleni ümmargune proua sulges Jotil tee . </s> </p>
<p> <s> “ Vabandage , mulle öeldi , et te olete siin ainuke kirjanik . </s> <s> Mina olen Ärni õde Emilie Enno . ” </s> </p>
<p> <s> Nad said ametlikult tuttavaks . </s> <s> Ah siis preili , vanapreili , mõtles Jott . </s> </p>
<p> <s> “ Koguduses kutsutakse mind Enno Miili , ” ütles värske tuttav . “ Ma olen Ärnist noorem . ” </s> </p>
<p> <s> “ Tuleb meele , Enno on kõnelenud . ” </s> </p>
<p> <s> “ Ah rääkis minust ? </s> <s> Ega me palju kokku puutunud , lapsepõlves ja kooliajal Tartus . </s> <s> Ja muidu vahel . </s> <s> Teate , ma sain ilmutuse . </s> <s> Ega ta ei rääkinud ? ' </s> </p>
<p> <s> “ Me ei kohtunud viimasel ajal. ” </s> </p>
<p> <s> “ Ma sain ilmutuse , et Enno varsti sureb . </s> <s> Sõitsin talle seda muidugi ütlema ja manitsema . </s> <s> Enno ei uskunud Jumalat nii kuidas tarvis . </s> <s> Tal oli küll tellitud Teekäija ja teisi baptisti ajakirju , ta tundis neid pareminigi kui mina , aga ikka oli tal vaja veel jidišit ja heebreat uurida , valesid raamatuid lugeda ja tõlkida . </s> <s> Ma ütlesin talle kui õde vennale : Sina , Ärni , oled oma hinge müünud tarkuse saatanalle ; usklikuks ei saada ilmaliku teaduse , vilosoohvia ja tarkuse abil , vaid saadakse alandlikus palves Jumala armu läbi ! </s> <s> Kus tema , ikka rääkis hinge surematusest , ma ei saanud siis ka vaikida , ütlesin : kui Jumal lõi inimese , siis lõi talle ka hinge , mis sureb koos kehaga . </s> <s> Mul on selgesti meeles tema jumalavallatu vastus , et hingel olla igavene minevik ja igavene tulevik , kui inimene sureb , surra üksnes tema ihu . </s> <s> No mõelge ise , herra Tee , siis ei saaks viimsepäeva kohtupidamist nagu ollagi , sest kui nii pühade kui patuste hinged on surematud , siis pole karistus üldse võimalikki . </s> <s> Sina teed et lähed põrgusse ja põled katla sees , ütlesin ma talle hingeahastuses . </s> <s> Tema ütles , hää küll , kallis õde , jätame selle jutu . </s> <s> Oh me oleme nii palju muret tunnud ja palvetanud kogu perega tema eest ; eks ta oleks pidanud oma nooreea pruudiga abielluma , see oleks teda õigele teele juhtinud , mis on ühe tõelise naise kohus - meest juhatada , aga Ellakene muudku vaatas otsa ja kuulas ja kuulas ja uskus kõik , minu ema ei salli teda silma otsaski . ” </s> </p>
<p> <s> Jott Tee mõtles iseeneses : Nüüd ma mõistan , miks Enno koolipõlves oma toa ukse lukku keeras ja õele vaid virtina osa jättis . </s> </p>
<p> <s> “ Kui Ella siis kirjutas , et Enno kopsupõlendikus , siis ma jõudsin tema surivoodile ja siis ma valgustasin teda ja me palvetasime koos ja ta suri õndsuses , võtnud vastu Kristuse . </s> <s> Kujutage ette , herra Tee , ta hüüdis viimselt - mina siis juures ei olnud , siis oli Ella , me olime üksühe alla , me ei võind ju koos , te mõistate - ta oli tunnistanud , et rahuring on tema ümber . </s> <s> Ei või ju Kristusele kaduma minna ükski , kelle eest nii palju on palutud . ” </s> </p>
<p> <s> “ Kas Enno on teie lapsepõlvest kõik õigesti kirjutanud ? ” tegi Jott Tee teist juttu . </s> </p>
<p> <s> “ Te mõtlete Ärni raamatut Minu sõbrad ? </s> <s> Ma ei ole seda lugend . ” </s> </p>
<p> <s> Joti hämmastunud pilgu peale ütles õde Emilie : </s> </p>
<p> <s> “ Mina loen pühasid raamatuid . </s> <s> Aga nagu ma olen kuulnud , olla seal kõik enam-vähem nii , nagu oli . ” </s> </p>
<p> <s> “ Hakatakse pärgi panema , ” ütles Jott Tee ning juhtis kaaslast kasukakäisest hoides sinnapoole , kus see paratamatult vaiki oleks pidanud jääma . </s> <s> Aga Emilie märkas üht tuttavat , ta tänas herra Teed osavõtlikkuse eest ja kadus . </s> </p><lg type="free"><l> Siis kui enam pole vaja </l><l> midagi , </l><l> oled oma , igavene </l><l> jällegi ! </l></lg>
<p> <s> Ella Enno vaatas labidate julma tööd , ent näis , nagu ei näeks ta seda . </s> <s> Tuimalt ja mujalolevalt andis ta kätt üha uutele ja uutele leinajatele ja kuulas nende äravahetamiseni sarnast lohutust . </s> <s> Ikka jutustati , kuidas Ennoga oli tutvutud ja oldud ja kuidas nüüd kaotus suur on . </s> <s> Ikka kõneleti ilusatest lauludest , mis kunagi ei surevat , ja uskumata kaunist ilmast - nii sügav härmatis nüüd märtsis veel ! - mis pidavat näitama lahkunu kaunist iseloomu ja hingepuhtust . </s> <s> Ei väsitud imestamast kirjanike puudumise üle , nii et lesk pidi sellegi kohta sõnakese lausuma . </s> </p>
<p> <s> “ Enno ütles ükskord ammu mulle : Vaata kui ma ükskord suren , siis mata mind maha , nii et keegi ei näe ! </s> <s> Mina ütlesin talle : Seda ma ei saa lubada , egas sa ole mõni nööpnõel ! </s> <s> Surm on ju ainult üleminek , ütles tema tookord ja naeris ise . </s> <s> Aga mulle jäi see meele . </s> <s> Ehk ongi tema soovi kuulda võetud . ” </s> </p>
<p> <s> “ Või nii ütleski ! </s> <s> Et mata maha kellegi nägemata ! </s> <s> Aga siia on ju palju rahvast kokku teadnud tulla . ” </s> </p>
<p> <s> “ Ehk need on siis sallitud . </s> <s> Lihtinimesed . </s> <s> Enno ise oli ka lihtinimene . ” </s> </p>
<p> <s> “ Mis te nüüd , kallis proua Enno , kadunud Ernst oli ikke üks väga suur inimene ! ” </s> </p>
<p> <s> Ent proua Enno - leskproua - ei igatsenud midagi rohkem kui üksi jääda . </s> <s> Oh kuidas ta mõistis oma meest , kes oli tavatsenud kodunt välja minna enne kukke ja koitu , et kellestki segamata merd vaadata ja mõtiskleda - ehk oodata oma Jumalaga kohtumist . </s> <s> Ella Enno nägi vaimusilmas , kuidas tema Erni astub sügavas mõttes , käed seljal , sadama poole , Õhtukaldalt Vaiksele tänavale ja kuidas voorimees Kommi sõidab Kuradisilla suunas , kabjad lagisevad tühjadel tänavatel , Kommi viibutab piitsaga teekäijale teretust ja teekäija lehvitab vasta ja see ongi kogu häirimine , mida veel võib välja kannatada . </s> </p><lg type="free"><l> Meil igavikud ees ja igavikud taga , </l><l> kui siia jõudsime , eks edasi ka veel . </l><l> Sa vaata , kõik , mis ümber , neist ei ükski maga , </l><l> nad kõik on omal astmel , kõik on omal teel . </l></lg>
<p> <s> Kui Ella Enno kalmuaiast ja peielauast koju jõudis , valdas teda sügav rahu . </s> <s> Lesk pani enda kõrvale mehe kohvitassi ja tooli , et oleks seltsim vastses üksinduses . </s> <s> Enno oli ütelnud , mitmesugused maailmad on nagu üksteisesse laekastatud ; kui nii , siis on ta siinsamas oma vaikival kombel . </s> <s> Enno kirjutuslaud oli akna all vasta saksa kooli aeda , sageli kogunesid linnud põõsastesse , Enno oli kirjutades sädistajaid vahtinud ; kas teavad linnud nüüd , et too taimetoitlane enam ei tule neid oma teradega paksuks ja kohmakaks söötma . </s> <s> Enno sammud olid rohtaeda raja tallanud , seda oli läbi läinudöösise lumegi näha , ja korraga oli Ellal häbi , et ta oli omal ajal joonistanud Ennot , raamat käes , teed pidi tulema ja ennast kaalpuudega vett tassima . </s> <s> Enno oli põdenud kaua toda osatamist - nagu ta kõige süütumaidki vihjeid põdes ja põdes . </s> </p>
<p> <s> Naeruväärne küll , ent kord oli keegi koolmeister - ehk hiidlase nali - teistele jutustanud , et tema ei jõua imestada , kuidas herra koolinõunik sulge valesti hoiab , nõnda et püstjooned peenikesed õrnad ja alumised kõverjooned paksud tulevad - vastupidi normaalkirja juhisele , ja et tema ei tea nüüd küll , mida lastele ette näitama peab . </s> <s> Sestpeale õpetas Enno oma käekirja imepeenikeseks , nii et mingeid paksendusi sealt välja ei saanud lugeda nooregi silmaga , ta kirjutas läkitusi piltpostkaardi mõne millimeetri laiustele valgetele servadele nagu pärgi ümber pildi , aga endal oli tal kehv nägemine pärast lapsepõlve leetreid . </s> </p>
<p> <s> Prille Enno ei kandnud , küll aga hoolikalt pügatud vuntsikesi ; juuksed olid tal madalaks muruks lõigatud ja soeng püsis muutumatuna aastakümneid nagu ta rõivamoodki - hall maavillane ülikond ja hall mantel või halli riidega kaetud lambanahkne kasukas üll , selle peal valge presendist tormikaitse , käes kollane vineerist kartong - nõnda ilmus ta saartele koole katsuma . </s> <s> Leivatöö oli Ennole raske , ta jäi merehaigeks kohe , kui laev oli Haapsalu või Rohuküla sadamast välja sõitnud , ja seda ka ilusa ilmaga ; omnibuse sõitu ei kannatanud ta samuti , ja saanireiski oli kannatusrohke , kui mere lagedal lumeväljal tuul kontidest üdi välja puhkus või kui regi pidi tuiskama läbi jääpealse vee , kui tuli usaldada väikseid hiiu hobuseid , kes oskasid üle kevadiste jääpragude hüpata . </s> <s> Kuu aja eest , pärast grippi , oli ta tulnud Ungla kooli katsumiselt ning ütelnud Ellale : nüüd olen küll end surmani ära külmetanud . </s> <s> Külma , külma oli ta alati tunnud , Ella oli teda joonistanudki karvases kodukuues . </s> <s> Matke mind päiksepaistelisele kohale , oli ta soov olnud ; päikest oli Looja annud täna küllaga . </s> <s> Ja valge puusärk oli teine soov . </s> <s> Lesel polnud raha mingigi sarga jaoks , ent Looja oli ka selle korraldanud . </s> </p>
<p> <s> Käsi juba kirjutamisvõimetu , oli ta dikteerinud viimse luuletuse . </s> <s> Ella võttis laekast paberilehe , et jälle kord lugeda . - </s> </p><lg type="free"><l> Ju valget vaske raskelt puistand vahtra oksilt tuul , </l><l> ju mõndagi nii kurba sõna sõlmind iga huul . </l><l> Pilv avand põue , nõrgund alla valget unustust </l><l> ning katnud kinni kaduvusse raugend armastust , </l><l> et vaikne , valge rada saand sest saatjaks kaugele , </l><l> kus härmatiseks muutub iga pisar laugele . </l><l> Mul on , kui oleksin ma ära käinud oma valge tee </l><l> ning ära joonud oma elu kibeduse vee . </l><l> Ju nägemata lõhnab nüüd mu hinge hiis - </l><l> ja sai sest minu elurände kõige õilsam viis . </l></lg>
<p> <s> Valge unustus oli laulu nimi . </s> <s> Ei , ei tule unustust , tõotas Ella , ehk olgu , kui sa mulle järgi tuled , aga sa ei tule , sa ütlesid mulle viimsel hetkel : Ella , Ella , kõik on hoopis teisiti ! </s> <s> Oli see imestus , oli see ehmatus ? </s> <s> Mis nägid sa sealpoolsuses , oli see hoopis ehmatavalt imelisem veel ? </s> </p>
<p> <s> Ella Enno võttis mehe käsikirja , mida seni polnud söandanud lugeda . </s> <s> Kunst surra oli Enno oma tõlkele pealkirjaks pannud . - </s> </p>
<p> <s> Jumalat armastama tähendab : ennast ise armastada , ning armastusest enese vastu kõik raskused rõõmsasti enese pääle võtta , mis meile kanda antakse pikal ja raskel teel , mis lõpuks kõige eksimiste järele meie eneste juure viib - Jumalas . </s> <s> Suremine on ainult sund oma seni mitteteadvaid meeli teadvalt tarvitama õppida . </s> </p>
<p> <s> Kui Ella Enno hommikul ärkas ja värava postkastist Päevalehe tõi , oli ta esimeseks mureks vaadata , mis matustest kirjutatakse . </s> </p>
<p> <s> Ei ridagi ! </s> </p>
<p> <s> No muidugi , nii ruttu ei jõuta . </s> </p>
<p> <s> Järgmisel päeval - mitte üht rida . </s> </p>
<p> <s> Kolmandal päeval ei mäletatudki Ennot - Päevalehe vahelt pudenes lendleht hiigeltähtedega - riigivanem kogu vabariigis kaitseseisukorra välja kuulutanud 6 kuuks arvates 1934. aasta 12. märtsist kell 17. </s> </p>
<p> <s> Mis oleks Enno nüüd ütelnud , tema , Vabadussõjas võidelnu ? </s> </p>
<p> <s> Vast on ta öelnudki juba , oma sõduriluuletuses : </s> </p><lg type="free"><l> Nad läevad pikas reas </l><l> ja laulvad kodumaast ; </l><l> kas võit või surm , nad laulvad , </l><l> laul meie koiduaast . </l><l> Pool kuulan , pool ei kuula - </l><l> ah , rasket välisust - </l><l> on võitlus teine suurem </l><l> kesk enda sügavust . </l></lg>
<p> <s> Ühtlasse suminasse lõikas tuttav , kõrgendatud hääl . </s> </p>
<p> <s> “ Jäta nüüd , kallis kooliõde , mis sa põed ! </s> <s> Kas on siis mõtet omaette ! </s> <s> On ajud , on mõte , pole ajusid , pole mõtet ! </s> <s> Saavad siis lapsed aju aset täita ! </s> <s> Oleksin rõõmus , kui saaksin lapsi , kuid ma ei usu , et mu elul siis rohkem mõtet oleks ! </s> <s> See tähendaks vaid mu egoismi suuremat rahuldamist ega mitte midagi muud ! ” </s> </p>
<p> <s> Mis teine vastu rääkis , polnud kuulda , ent esimene hääl ütles : </s> </p>
<p> <s> “ Muidugi olen ma Tuklaga sellest rääkinud . </s> <s> Ta ei kannata selle all , ütles , tal pole ehtsat kodutunnet ; kodu on vaid koht , kuhu kippuda tööd tegema , aga kui see on tehtud , siis kippuvat ta jälle teise kohta . </s> <s> Tukkel ütles : mul pole seda egoismi , et peaksin just laste kaudu edasi elama , nagu ei tarvitse ka paljut muud isiklikult omada , mis mulle meeldib . </s> <s> Mul lihtsalt puudub see instinkt , ütles Tuglas . </s> <s> Me oleme õnnelikult kokku sattunud . ” </s> </p>
<p> <s> Kõrvallatri hääled vaibusid Werneri üldisse suminasse . </s> </p>
<p> <s> Jott Tee jäi märgutama , kas tema põeb nagu proua Tuglase kooliõde või ei põe nagu Tuglasedki . </s> <s> Jotile lapsed ei meeldi , kuid olla võib , et omad lapsed oleks midagi teist . </s> <s> Iseäranis täiskasvanud lapsed . </s> <s> Võimalik , et ta ei tea , millest ilma jäänud - millestki veel peale närvikulu , ajakaotuse ja raharöövi . </s> <s> See-eest on tema kogemused teised mis abielulistel , piiramata vabaduse tunne ennekõike . </s> </p>
<p> <s> Ühe lapse kasvatamiseks kuluvat sama palju raha kui tubli kivimaja soetamiseks . </s> <s> Noh maja Jotil ei ole , ta on tarvitsenud seevõrra vähem tööd rügada ; teisel vanapoisil Karl Eduard Söödil oli tõesti kivimaja Promenaadi nummer 6 , kuid see läks kunstnike , kirjanike ja Postimehe vekslite diskonteerimise nahka , tagatipuks ähvardas oksjonihaamer ka Tähtvere nummer 5 puumaja tükkis väärtusliku mööbli ja raamatukoguga . </s> <s> Nii et tulemus ikka üks . </s> </p>
<p> <s> Ja mis neist lastestki , kui mõtlema hakata . </s> <s> Mis on Körberite või kellegi teise lootusrikkast järelväest saanud ! </s> <s> Sugupuu oksad on ikkagi kuivanud . </s> <s> Martin Körber jõudis matta oma narkomaanist poja Conradi , kuna tütar Agnes jäi vanapiigaks ja hääbus Tartu vanadekodus . </s> <s> Faehlmanni kogutud kenakese kinnisvara kiire läbilöömine suigutas tema pojukesed kähku surmale , ühe kahekümne seitsme , teise kolmekümne viie aastaselt . </s> <s> Karl August Hermann ei jõudnud küllalt häbi ja viletsust kannatada oma Endli pärast ; lakkamatult poja võlgu maksnud Hermann pidi viimased elupäevad suisa nälgima . </s> <s> Koidula tütred , vanapreilid Michelsonid ei ole andnud ema luuletustele trükiluba , sest olid kuulnud , et need sisaldavat vaenu äratavaid mõtteid , seetõttu peab ootama , kuni preilid pisut eesti keelt on õppinud , et ema luuletusi tsenseerida . </s> <s> Aga Carl Robert Jakobsoni saksikud vanapiigad , jah - need keelasid hauasammast püstitada , see häirivat kalli isakese rahu , ja et seda kuritegu ei sünniks , valvasid nad nädalate kaupa kodukalmistul - kolmekesi üksühe alla , kuni äge piksevihm nad pakku peletas piisavalt pikaks ajaks . </s> </p>
<p> <s> Jott Tee kikitas kõrvu : kõrvallatris kuuldus kõneldavat Koidula tütardest , see oli viimaste aastate moeteema , kus igamees tundis kehutust oma tark sõna sekka ütelda . </s> <s> Elo jutustas : </s> </p>
<p> <s> “ Eile , kui ma proua Pukitsaga Ko-Ko-Kos istusin - mul oli seljas uus jakk , mis mind närviliseks tegi - tuli vana Pukits ja rääkis , kuidas tal see au olnud : tulnud sisse ja tutvustanud ennast , muidugi vene keeles : Ja dotš Koidula . </s> <s> Ta vajanud mingeid peatuslube või midagi seesugust . </s> <s> Ja küsinud oma isa noorpõlve kohta . </s> <s> Pukits öelnud mis teadnud ja lisanud , et küsigu Riiast , kuna isa oli lätlane . </s> <s> Kus preili vihane : tema isa polla mingi lätlane , olnud sulaselge baltisakslane ! </s> <s> Koolis õpetatavat siin pahupidi asju isa brutaalsusest : isa olla olnud pigem leebe kui kalk loomus , kõiges olla ta emale järele andnud . </s> <s> Ja üldse elavat preili ise siin kuidagiviisi , olevat sunnitud keeletundidest elatuma , öelnud preili ja virildanud suunurki . </s> <s> Kuhu on jäänud nüüd nood kanged isamaalased , kes Koidula täiesti end venelaseks pidava tütre poolvägisi siia tõid , suuri sõnu tegid ja eesti rahva nimel veel suuremaid lubadusi andsid ! ” </s> </p>
<p> <s> “ Näed Visnapuul oligi õigus , kui ta hoiatas , et Eesti ärgu olgu mingiks vanadekoduks neile , kes oma ülesehitusliku tööjõu ja elu paremad päevad on raisanud teisal , laias maailmas . ” </s> </p>
<p> <s> “ Millal Visnapuu toda ütles ? ” </s> </p>
<p> <s> “ Eks kolme aasta eest , kui nood vaidlused algasid , kas kutsuda preilid koju või mitte kutsuda ja kes rahad peab kokku panema , kas Naisliit või Eesti Kirjanduse Selts . </s> <s> Kumbki ei arvanud seda kulu võimalikuks . ” </s> </p>
<p> <s> “ Jahah , siis räägiti piibli sõnadega ärakadunud pojast , kes kõige alatumasse olukorda sattunud ja isakodus ülendamist vajavat . </s> <s> Koputati rahva hellale südametunnistusele - Koidula tütred võõrsil meeleheitlikus seisukorras , üks Firenzes ja teine Leningradis . ” </s> </p>
<p> <s> “ Kui piiblit oled lugenud - ärakadund poega ülendati teise poja arvel , kulla Elo , teise arvel , kes truu ja töökas olnud , ära seda ära unusta . </s> <s> Mul seisab silmade ees üks artikkel - vist Päevalehes : Samal ajal , kui Koidula tütar saabus paraadide saatel , raputas kodumaa tolmu jalgadelt kunstnik Jaan Koort , ilma et keegi seda tähelegi oleks pannud ; kas Koidula tütar kaalub Koorti üles ! ” </s> </p>
<p> <s> “ Too oli Maalehes , kullake ! </s> <s> Mullu augustis , ma suvitasin Narva-Jõesuus ja seal oli mul ainult Maaleht . ” </s> </p>
<p> <s> “ Võib-olla , ei vaidle . ” </s> </p>
<p> <s> “ Ah pole tähtiski . ” </s> </p>
<p> <s> Härra Sööt , reisukasukas seljas , viipas Jott Tee suunas : kas laud vaba , kas tohib ? </s> <s> Peremeheta käsi ilmus latriseina varjust esile , pidas Karl Eduardi hõlmast ja Elo hääl küsis : </s> </p>
<p> <s> “ Herra Sööt , herra Sööt , üks hetk , ütelge meile , kas Jaan Koorti põrm toodi juba ära ? ” </s> </p>
<p> <s> “ Otseühenduse erivagun on Moskvast välja saadetud . </s> <s> Olen just vastu minemas Talinasse . ” </s> </p>
<p> <s> “ Vabandage mu uudishimu . ” </s> </p>
<p> <s> “ Teie teenistuses ! </s> <s> Surnud suurvaimud kuuluvad kogu rahvale ! ” </s> </p>
<p> <s> Karl Eduard räntsatas istuma Werneri kupeepingile Joti vastu . </s> <s> Silmapilk ilmus ettekandja . </s> </p>
<p> <s> “ Nagu ikka , ” tellis Sööt . </s> </p>
<p> <s> Werneris peeti meeles , mis kellegile , Tuglasele näiteks kaks viini saiakest ja klaas kohvi kuuma koorega ning suhkrut sisse nii palju , et lusikas seisaks püsti ; Sööt suhkrut ei sallinud , tema mõtles veel kaua elada . </s> <s> Klaas külma vett toodi juure enesestmõistetavalt , Werner pidas end tõeliseks viini kohvikuks . </s> </p>
<p> <s> Jott Tee ootas . </s> <s> Küll sõber kõneleb ise , ja kui ei kõnele , siis ei kõnele küsides ka . </s> </p>
<p> <s> Esimese saiakese hävitanud , Karl Eduard ütleski : </s> </p>
<p> <s> “ Minu olukord on ränk küllalt , olen sisse kukkunud , veksli žiirosid on üle mõistuse palju antud . </s> <s> Mehed on ebaõigust seletanud ja põhjendamata lootusi hellitanud , ma olen neid usaldanud , ja vend niisamati . </s> <s> Ja nüüd nad surevad veel ära ka . </s> <s> Nüüd ei tea mis . </s> <s> Üks kohtukutse ajab teist taga . </s> <s> Richard Roht ei vasta ühegile minu kirjale , Alle on kadunud asjade hulgas . </s> <s> Koorti poeg herra Raa on vähemalt abivalmis ja osavõtlik . ” </s> </p>
<p> <s> “ Oled sa Koorti palisandripuust naise kätte saanud ? ” </s> </p>
<p> <s> “ Otsitakse , toda kuju olla kuskil nähtud , aga kus ! </s> <s> Vast võttis Venemaale kaasa , ainuke lootus . </s> <s> Loodetud ostja tegi mulle külma - ütles nüüd , et tema võimalused on tühjaks pumbatud ja rahu majas , ja ega ta tõsiselt osta mõelnudki - selle raha eest ! </s> <s> Tema olevat vaid tahtnud tõelisi rahamehi keema õrritada . </s> <s> Eks ma siis vahi ise toda palvetavat naist - kogu raha eest ! ” </s> </p>
<p> <s> Sööt vaatas rutakalt kella , mudis koheva saia kahe näpu vahel ainsaks suutäieks ja lõpetas söömaaja . </s> </p>
<p> <s> “ Kuule , ma tulen ka ! ” ütles Jott endalegi ootamata . </s> </p>
<p> <s> “ Talinasse ? ” </s> </p>
<p> <s> “ Talinasse jah . </s> <s> Ega ma sind ei sega . ” </s> </p>
<p> <s> “ Kas pead enne kodust läbi minema ? ” küsis Sööt ja vahtis jälle kella . </s> </p>
<p> <s> “ Mis sinna ! </s> <s> Me ju sinuga mõlemad vabahärrad ! ” naeris Jott . “ Pole mul kassi ka , see kolab vist pruudirannas . ” </s> </p>
<p> <s> Väljas ütles Jott : </s> </p>
<p> <s> “ Tahaks või surnud peastki näha meest , kelle loomingut aukartusega imetlenud . </s> <s> Ma mõtlen tema vabadussõdalasi ülikooli aulas . </s> <s> Ja hauamonumenti rahva iidolile Kuperjanovile . </s> <s> Pluss Jakobsoni hauabüst , mida preilid Jakobsonid põlgasid . </s> <s> Kuhlbarsi portree . </s> <s> Aga Metskits ennekõike . ” </s> </p>
<p> <s> “ Koort on tuhastatud . ” </s> </p>
<p> <s> “ Vot siis ! </s> <s> Peotäis tuhka , mida austada . ” </s> </p>
<p> <s> “ Peotäis tuhka . ” </s> </p>
<p> <s> Nad olid Tiigi tänavasse jõudnud . </s> <s> Jannseni kunagise maja ees seisis keegi kuivetanud daam , kasukakrae vasta tuult üles tõstetud , seisis ja vahtis harvade lippide vahelt võõrasse aeda täiesti mittedaamilikult . </s> </p>
<p> <s> Sööt haaras Jotil varrukast : “ Kuule , see on see ! ” </s> </p>
<p> <s> Jott oli ise ka arvanud . </s> </p>
<p> <s> Daam pöördus , tunnistas tulijaid pilusilmi , rõõmustas vene keeli : </s> </p>
<p> <s> “ Ah see olete teie , herra . . . herra Sööt ! </s> <s> Ah herra Tee , kah kirjanik , väga rõõmustav tutvuda ! </s> <s> Mina siin vaatan , et . . . </s> <s> Siin aias olen ma oma tädipoegadega , noh Elmari ja Valteriga , rõõmsad silmapilgud mööda saatnud , oleme kiikunud , laulnud ja hõisanud , et puud ja põõsad vastu helkisid . </s> <s> Nüüd on siin kõik teisiti . ” </s> </p>
<p> <s> “ Kas vana Jannsenit mäletate ? ” </s> </p>
<p> <s> “ Mäletan ! </s> <s> Tol ajal oli ta juba halvatud . </s> <s> Meil oli Kroonlinnas tema päevapilt , kus teda kujutati minu õe Hedvigiga käe peal . </s> <s> See on minu lapsesüdames nii mõnigi kord kibedat kadedustunnet tekitanud : miks pidi just Hedvig tema käsivarrel istuma ja teda kaelustama ! ” </s> </p>
<p> <s> “ Kas te ei sobinud oma õega ? ' </s> </p>
<p> <s> “ Miks ei , me olime nagu õed ikka . </s> <s> Pärnus nägin ema raidkuju , vot selle raidkuju seisangus on midagi minu õe seisangust , kuidas kunstnikul küll on võimaldunud sellist seisangut tabada ! </s> <s> Minul olevat mu kadunud ema silmad . </s> <s> Aga see pole õige , minu õel on need , just nende lõige , kuna minul ainult värv ; ehk olgu kui ma vahel mõtlen millelegi troostitule , kadunule , kättesaamatule , siis ehk need võrduvad ema silmile . ” </s> </p>
<p> <s> Karl ja Jott vaatasid teineteisele otsa - neile meenus sama asi : preili Hedwig oli tahtnud Leningradist opteeruda , kuid Eesti riigi vastav ametkond ei suutnud leida ühtki Jannseni-nimelist , kes oleks tunnistanud end ta sugulaseks . </s> </p>
<p> <s> “ Mul ei olegi kedagi , ” ütles Anna Michelson , see Viinis-sündinu . “ Kaks kokkukuuluvat inimest ilmas ikka kergemalt läbi saavad kui üksildane hing . </s> <s> Iga naisterahvas peab ennast lapsega varustama , kui mitte teisiti , siis kasulapsega . ” </s> </p>
<p> <s> See oli hiline tarkus ja seesugusena tarbetu , sestap käänas Sööt kähku juttu . </s> </p>
<p> <s> “ Kuidas teile siin ema isamaal on meeldinud kah ? ” </s> </p>
<p> <s> Preili Michelson näis enesega võitlevat . </s> <s> Avameelsus näis võitvat . </s> </p>
<p> <s> “ Vabandage , kui teid nagu eestlasi kurvastan , aga mina olen venelanna ja tulin , nagu te ütlesite , ema isamaad vaatama . </s> <s> Mina kui tubli , pieteedist täidetud Koidula tütar , pidin siin - minu vanaduses ! - süvenema eesti keele õppimisse ja väsimatult imestlema , tänama , naeratama , knikse tegema ja liigutatud olema . </s> <s> Ometi oldi nördinud ja pettunud : Koidula tütar ei oska , ei taha eesti keelt kõneleda ! </s> <s> Oma ettevaatusest hoolimata sattusin iga silmapilk sõtkuma rahvuslikkudel konnasilmadel . </s> <s> Minus taheti näha oma ema kuma . </s> <s> Ei saa aru ? - Abglanz . </s> <s> Nüüd saite aru , mis ma silmas pean ? </s> <s> Jumal tänatud ! </s> <s> Mina aga ei ole oma ema kuma , olen ainult ta produkt . ” </s> </p>
<p> <s> “ Meil on väga kahju seda kuulda , ” ütles Sööt . “ Aga ma loodan , kui olete siin kauem elanud , siis paranevad ka teie muljed . </s> <s> Koidula on meile väga kallis , ja tema tütred samuti . ” </s> </p>
<p> <s> “ Seda ma olen väga imestanud , kui tähtis teile Koidula on ! ” ütles vana daam sügavas liigutuses , ja nad lahkusid südamlikult . </s> </p>
<p> <s> “ Näed siis ! ” ütles Jott Tee pisut hiljem . “ Just hästi mõeldud asjad kukuvad halvasti välja . ” </s> </p>
<p> <s> “ Mis mulle eriti hinge peale käib on see , et vanapreili keeldub lugemast oma ema kirju kodustele . </s> <s> Need on ju ometi saksa keeles ! ” </s> </p>
<p> <s> “ Ehk on see pieteeditundest . ” </s> </p>
<p> <s> “ Kui need on kirjandusmuuseumis kõigile lugeda , siis on need avalikud asjad . </s> <s> Ja ise ta seletab igal pool , et tema isa süüdistatakse ei tea milles , aga tegelikult olevat Koidula see olnud , kes õe ja vendadega pahuksis . </s> <s> Võta siis ja uuri asja ! ” </s> </p>
<p> <s> “ Preili Anna on isatütar . ” </s> </p>
<p> <s> “ Aga tahaks olla ematütar . ” </s> </p>
<p> <s> Nõnda kõlas kokkuvõte , kui Jott Tee ja Karl Eduard Sööt rongi istusid . </s> </p>
<p> <s> Teekond oli pikk ja aega palju . </s> <s> Jott kõneles , mis ta ennist Elo Tukla jutuajamist pealt kuuldes mõtelnud . </s> <s> Sööt ütles toopeale : </s> </p>
<p> <s> “ Lapsed lasteks , aga isade ja emadega on kuulsatel meestel ka omajagu tegu . </s> <s> Või õigemini küll emadel oma poegadega , kes kuuluvad rahvale . </s> <s> Mulle tuleb meele , mis Jaan Lattik rääkinud . </s> <s> Tema koguduses istuvat ikka kõrvu kaks tõsiusklikku emakest , keda koguduses millegipärast mammadeks kutsutakse : teine on Laidoneri mamma ja teine Pöögelmanni mamma . </s> <s> Laidoneri mamma olevat linna karjamehe lesk , müütavat turul ja rongijaamas saiu ja omakoetud kindaid , tema elavat pisukeses toapugerikus , kus kõik vanamoeline ja kehvusega ehitud . </s> <s> Pöögelmanni mamma seevasta olevat suure maja omanik , väimees teisel kaupmees , too kodune proua kiitvat ise : “ Egas mia kellegi majaomanik ole , sii puhtas Antsu maja , tema nimele reposteerit . ” Käbi kukub vahest kännust kaugele ikka küll . ” </s> </p>
<p> <s> “ Tammsaare ei olevat oma isa matuselegi tohtind minna . </s> <s> Vanamees olevat Tõde ja õigust pojale pahaks pannud , et suguseltsi asjad ilma naeruks laiali laotatud ja pool veel omast käest juure pantud . ” </s> </p>
<p> <s> Neil oli sihukesi lugusid kuuldud ja nähtud üksjagu . </s> <s> Lõbusad kurvad lood . </s> <s> Mis viga kõneleda , endal vanemad mullas ja lapsed sündimata . </s> </p>
<p> <s> Pärale jõudsid nad üsna õhtuvidevas . </s> <s> Pealinna tuul võttis neid ebasõbralikult vastu , puhus eest ja tagant ja igast küljest , kergitas mere poolt raskeid novembripilvi üles , need ähvardasid esimest lund alla kupatama hakata . </s> </p>
<p> <s> Balti jaam oli rahvast täis . </s> <s> Liiguti esimesele perroonile . </s> </p>
<p> <s> Peotäis tuhka , mõtles Tee , nii jääbki mul nägemata see legendaarne eesti kunstnik , kelle isamaa on välja sülitanud , nagu omal ajal Mihkel Vesket , ja kelle põrmu auavaldustega vastu võtab , nagu omal ajal Mihkel Vesket . </s> <s> Ajalugu ei õpi ajaloost . </s> </p>
<p> <s> Tõrvikud läideti , vaguni ette säeti kanderaam , keskel valge portselansavist vaas ; vagunist toodi metallurn kujur Koorti põrmuga , mähiti sinimustvalgesse trikoloori ja sünnitati Koorti enda voolitud vaasi . </s> <s> Neli kunstnikku võtsid kanderaami aisadest , ülejäänud kunstnikud said põlevad tõrvikud , rong hakkas liikuma ja nõnda kuidas see liikus Nunne tänavat pidi , paljastas rahvahulk kõnniteedel pea . </s> <s> Metskitse juures seisatati . </s> <s> Nüüd hakkaski vaikset lund libisema , Kinga tänavast üle raeplatsi Suur-Karjat pidi Kunstihoone ette liikujate õlgu ja peakatteid sadas lumi valgeks ja raskeks . </s> </p>
<p> <s> “ Tere tulemast tagasi , Suur Eestlane ! ” ütles Märt Laarman oma kõnes . “ Inimene muutub inimeseks alles siis , kui surm on tõestanud äsjase elu meie keskel . </s> <s> See , kes kõndis meie hulgas kui harilik surelik , keda me ei pannud tähelegi oma igapäevaseis askeldusis , kes näis meile sageli naeruväärne oma ebapraktilisuses , see oli üks neid , kelle kaudu inimvaimu suurus kõneleb meiega . ” </s> </p>
<p> <s> Tee sosistas Söödile : </s> </p>
<p> <s> “ Ma pole sulle kõnelendki , käisin Viljandis , otsisin Jakobsoni Sakala maja üles , see on nüüd Karl Saksa maja Jakobsoni tänavas . </s> <s> Omanik , linakaupmees Saks , sorteeris ja kaalus aidas parajasti linu , ei teadnud ta vaene mees midagi , et elab Carl Robert Jakobsoni majas , mitu omanikku olevat vahepeal majal olnud , seda jah . </s> <s> Ei teadnud Jakobsonist ega Sakalastki . </s> <s> Ah et Jakobsoni tänav ? </s> <s> Olevat üks kange mees olnud , saksu polevat sallinud - nii ta ütleski - aga näe , ära sures , ütles . </s> <s> Mulle näis see kuidagi sümboolne - linakaupmees Saks on peremees saksu mittesallinu majas . </s> <s> Kas Koortil on oodata midagi enamat ? ” </s> </p>
<p> <s> Sööt ühmas : </s> </p>
<p> <s> “ Suuri surnuid on tarvis . </s> <s> Need sobivad igale ajale , alati saab neid oma huvides kasutada , kui neid pisut modelleerida . ” </s> </p>
<p> <s> Parem siis olla jt , mõtles Jott Tee . </s> <s> Kaod ära , unustatakse su nimigi . </s> <s> Ometi oled sina ka oma aega teinud . </s> <s> Ja oma osa kätte saanud . </s> </p>
<p> <s> Pühajärv näitas pailapse nägu . </s> </p>
<p> <s> August Alle pai lapse näoga ei olnud , Alle oli üpris vimmas ja vihane . </s> <s> Teispoolt järve kuuldus Karl August Hindrey uhhuutamist : Hindrey oli - nagu ikka - joonealuse jagu romaani valmis saanud ja hüüdis nüüd võimalikke malesõpru ja kalakaaslasi . </s> <s> Aastat paar tagasi oleks Alle sellele vastu kajanud , südamest rõõmus , et temal ei tarvitse valge paberi vangi langeda , võib kirjatöö ja võlausaldajad määramatusse edasi lükata , kuna tähtsamad tegevused ootavad . </s> <s> Ent nüüd , kus nad teineteisega ei kõnelenud , nüüd siis torkas Hindrey huige valusasti südamelihasse nagu kuivanud männinõel paljasse talda , ning keskhommiku ilu tundus kui mõnitus . </s> </p>
<p> <s> Kurb ja üksi oli Alle . </s> <s> Ta oli hommikupoole ööd näinud sedasama stamm-unenägu , elas justkui läbi romaani s prekrasnoi neznakomkoi , ent korraga sattus mahajäetud allee pingile istuma , käes ajaleht pildiga nukrameelsest armastajapaarist selsamal pingil ja pildi kõrval imeilus armastusluuletus ; kuigi Alle sai unes aru , et see on unes , püüdis ta ometi luuletust meele jätta , et ärgates üles kirjutada , ent ärganult ei meenunud midagi peale tühjaks jooksnud elevuse . </s> </p>
<p> <s> Kaks asja - Alle oli rooma õiguse ajaloo eksamil läbi kukkunud , ja Nadja ei tulnud tänavu Pühajärvele suvitama . </s> <s> Number 21 oli August Alle praeguses elus saatuslik , 21 aastat oli ta üliõpilane olnud , ja 21 aastat oli iluduskuninganna Nadežda Peedi-Hoffmann temast noorem . </s> <s> Neil kahel asjal polnud muud seost , kui et olid poeedi elu rikkunud , ehkki algul paistis , et ummikust välja viivad . - </s> </p><lg type="free"><l> Need on tummad ummiklained , </l><l> ummiklained , surnud veed , </l><l> kuhu iilid kandnud laeva </l><l> alla vaenulise taeva , </l><l> kuhu tuul ei leia teed . </l><l> Pääsu ootad aastalt , kuudelt , - </l><l> lõdvalt masti abaluudelt </l><l> ripub loid ja voltis puri . </l><l> Mitte puri ! - Rõske , raske nagu tina </l><l> selle laeva surilina ! </l></lg>
<p> <s> Tol ajal jaksas ta veel luuletada . </s> <s> Jõi ja luuletas ja jõi . </s> <s> Tänulik lugeja rõõmustas , et Alle on hüljanud värss-sõimu ; lugeja pidas enesehämaruse salme isamaaluuleks ning oli kahekordselt tänulik . </s> <s> Siis tuli iluduskuninganna , ja Alle otsustas kaht asja ühelisi - alma mater ometi lõpetada , ja igipõline vanapoisi staatus nurka heita . </s> <s> Mõlemas asjas oli ta noorusest saadik ebaõnne talunud . </s> </p>
<p> <s> Peterburis oli ta küpsuseksamitel armetult läbi põrunud , Orjolis kui leebemas keskkonnas need siiski õiendanud , Saraatovis ülikooli astunud ja Tartus jätkanud , diplomini ometi küündimata . </s> <s> Ka ei ulatunud ta poola soost tõusiku , miljonär pan Sztralli tütre Regina südameni , mistõttu pettus Poola riigis . </s> <s> See ei takistanud teda toniseeritud tujus hooplemast , milline varandus võinuks talle abielludes sülle langeda . </s> <s> Nüüd sai Allest rahaahnete karistai luulepõllul , sest tundis kohustust ka Eesti riigis , saamameeste riigis pettunud olla . - </s> </p><lg type="free"><l> Hall vares minagi , kel kitsas olemisepuur , </l><l> ei ealgi peri - ikka vastu tuult </l><l> on minu lennu rabeleva tuur ! </l></lg>
<p> <s> Raharügajaid mehi Alle põlgas üleolevalt , sest tema oskas päevapetjana nädalaid õhtusse saata ilma kriimu rida kirjutamata ja ometi ära elada ; leivatööst kui seesugusest polnud tal õndsat aimu . </s> <s> Ta oli kõigile võlgu ja talle ei kiirustatud laenama . </s> <s> Sõbramees Barbarus ütles rohkem kui üks kord , et rahanälg on Allele kasulik , päästab luule häälepaelad lahti ; sõbrad nimelt olid Alle andekuses ja töövõimes rohkem veendunud kui Alle ise . </s> <s> Siiski pigistas mees end vahetevahel nagu hambapastatuubi ja saavutas vaba põhjala suve kauniduses selliseid poeese nagu Massimõrvade laupäeval . </s> <s> Ta arvas , seda ootab talt isamaa . </s> <s> Mis hea pärast pidanuks ta sorima iseoma hingehaavades , seda enam et eelmise armastuse kõrbemisel juba oli deklareerinud : </s> </p><lg type="free"><l> Jätke rahule mu hing , </l><l> ärge sügage mu südame paiseid </l><l> oma inimliku halemeelsuse </l><l> kaheharulise keelega ! </l><l> On end põletada kirg , </l><l> antud ühele uimade ving , </l><l> viin , mäng ja patused naised . </l><l> Teist kaelast seob jumala ling , </l><l> las viiruki järele haiseb ! </l><l> Ma tunnen , et kivi on kasvand </l><l> mu südame ümber </l><l> pealetükkiva vooruse vastu . </l><l> Kaitseinglile sulgi ja rasva , - </l><l> mul õndsam on kurale astu ! </l></lg>
<p> <s> Kui Jott Tee jõudis Pühajärvele , leidis ta arvatavast Alle majast Hindrey . </s> <s> See ütles , et Alle pesitseb tänavu ülemises suvilas , kas ta on aga kodus ja kas ka kaine , seda ei osanud Karl August teisest Augustist ennustada , sest pole ammugi kohtunud . </s> <s> Alle lahutamatut triibulist supelmantlit igatahes ei välkunud puie vahelt . </s> </p>
<p> <s> “ Ehk saate meid lepitada , ” ütles Karl August Hindrey . “ Läksime tülli lollilt põhjuseta . </s> <s> Sa Šita Aadu ! ” </s> </p>
<p> <s> “ Iluduskuninganna pärast , nagu räägitakse . ” </s> </p>
<p> <s> “ Nii on Alle praalinud jah . </s> <s> Vana sokk ja seelikukütt Hindrey jalutas tema äraolekul preili Hoffmanniga Pühajärve ääres , ei muud , isegi ei vaadanud preilit himustava pilguga , ainult lohutas , sest Alle oli Tartus käima peal ega olnud teada , millal ja kuidas ja kus see lõpeb . </s> <s> Suvila perenaine oli Alle rõivile pannud , oma mehe pintsaku laenanud ning oli kangesti mures , ja põhjusega - pintsak oli tõesti maha joodud . </s> <s> Alle pelgas tagasi tulla , üür kah maksmata , aga veel rohkem pelgas vana soku Hindrey pärast tulemata jääda . </s> <s> Šahh ja matt : Nadja on riigivanema naise õetütar , see asjaolu aitaks Nadja väljavalitul nii mõnegi elukäänu õgvendada . ” </s> </p>
<p> <s> “ Kas preili on Allet juba valinud ? ” küsis Jott Tee uuemaid uudiseid . </s> </p>
<p> <s> “ Ega vist . </s> <s> Üks vana armastus olevat välja ilmunud . </s> <s> Ja tiisikus õitsele löönud . </s> <s> Suguselts ka vahele segamas , pistnud preili Taageperra tervist parandama . </s> <s> Aga mis ma siin räägin , mis mina teiste asjadest tean ! ” </s> </p>
<p> <s> “ Meil teavad kõik kõike . </s> <s> Tukla proua kõneles , et oli läinud nädalal Werneris Allet kohanud , see oli raha peale malet mänginud ja kõvasti kaotanud , oli siis olnud tavalisest mornim , öelnud , et mida vaesem oled , seda pillavamalt pead elama : kuna polnud suvitusraha , oli käskinud suvila oma tagasitulekuni alles hoida ja nii käib üür muudkui edasi ; oleks auhinna saanud , oleks omadega mäel , aga need närakad ei anna ju Allele , kes pole hoovilaulik , auhinda . </s> <s> Nii oli ta üle kohviku räusanud . </s> <s> Tuglas oli päris pahaseks saanud sihukese jutu peale , et lakku täis jutt , ja võtnud tolle teema üles , mis Sinimandrias juhtus . ” </s> </p>
<p> <s> “ Sinimandrias ? </s> <s> Tollest ei räägita Otepääl seni midagi ! ” </s> </p>
<p> <s> “ Ta olevat taldrikuga üle saali visanud orkestrandi viiulikeeled katki . </s> <s> Kui Tuglas häbiteost juttu teinud , saanud Alle väga rõõmsaks ja praalinud , kus on ikka osavus , tehku keegi tindijüri järele ! ” </s> </p>
<p> <s> “ Sa Šita Aadu ! </s> <s> Eks ta ole spinninguga kätt harjutanud , ” naeris Hindrey . “ Aga mis ametivennal mureks , et Pühajärve tee jalge alla võttis ? ” </s> </p>
<p> <s> “ Mõtlesin ka , et suvi käes , leotan natike ussi Eesti kõige pühama järve lainetes . </s> <s> Ja ühtlasi katsun Allelt mõned salmid kätte saada Loomingule võlgade katteks . </s> <s> Üks tee ja kaks asja . ” </s> </p>
<p> <s> “ Teeme kaupa - lepitage mind Allega , mina katsun nood salmid sigima seada . ” </s> </p>
<p> <s> “ Kuimoodi ? ” </s> </p>
<p> <s> “ On siin mitut kunsti proovitud . </s> <s> Verandale pakk paberit ja teravaks ihutud pliiatsid silmakiusatuseks valmis pandud . </s> <s> Omavahel kiideldud hommikuste lehekülgede arvuga . </s> <s> Karjutud üle järve , et latikas sinder täna ei võta ja teiselt poolt vasta , et sudak samuti mitte , järv vist tühjaks tõmmatud . ” </s> </p>
<p> <s> “ Ja aitab ? ” </s> </p>
<p> <s> “ Seni mitte . </s> <s> Läheb siis puravikke jahtima . ” </s> </p>
<p> <s> “ Ja leiab ? ” </s> </p>
<p> <s> “ Iga kell . ” </s> </p>
<p> <s> “ Mis ta siis riime ei leia ! ” </s> </p>
<p> <s> “ Mina arvan , ta on asjast aru saanud . </s> <s> Päris rumal ta ju ei ole . </s> <s> Ei taha lati alt läbi joosta , aga üle hüpata ei jõua . ” </s> </p>
<p> <s> “ Miks te nõnda arvate ? ” </s> </p>
<p> <s> “ Rääkis siin ükskord . </s> <s> Et temast muud järgi ei jää kui Eesti pastoraal . </s> <s> Ta oli selle kirjutanud kättemaksuks oma isale , kes teda karja hoidma sundinud , ega sallinud , et sellest tema peateos tehtud . </s> <s> Kas ma siis midagi muud ei olegi kirjutanud , karjus ta mõnikord , aga nüüd on vist leppinud , et ega ei olegi . ” </s> </p>
<p> <s> Jott Tee jäi mõttesse . </s> </p>
<p> <s> “ Sellegipoolest on mul kästud need värsid talt kätte saada . </s> <s> Mitte enne Pühajärvelt ära tulla , kui salmid portfellis . </s> <s> Ükskõik millised , kõige kõrgema honorari eest . </s> <s> Vastsed värsid vanade võlgade katteks , ” ütles Jott Tee . </s> </p>
<p> <s> “ Siis annab teil kaua siin suvitada , ” naeris Hindrey , see Raudhabe . “ Sa Šita Aadu ! ” </s> </p>
<p> <s> Aeg oli pikk oodata . </s> <s> Karl Eduard Sööt püüdis seda parajaks teha . </s> </p>
<p> <s> Tume üherealine ülikond seljas , lips ees , mustad kingad jalas , nii kõndis vanaherra Sööt omas Tähtvere aias . </s> <s> Käed ei tahtnud kuidagi selja peal seista , need kippusid harjunud ametisse ; silm märkas , kus tugikeppide metsas üksainuski kepp viltu , kus sidumispael rammusasse varde sisse sooninud või tomatikobara all liiga lõtv , kus liigsed kasvud küsisid kääre , kus üleküpsenud vili lõhkemas . </s> <s> Ka tubakud olid tänavu kenad , lehed laiad nagu kemmergutagusel takjal . </s> <s> Kaks lõhna oli , mis Sööt armastas , tomatitaimede ja tubakulehtede lõhn , niisugused mehelikult vänged ja väheke nagu mürgised lõhnad . </s> <s> Vennaste passijaneiu Aliide käed ei kannatanud piisakestki tomativarremahla , ja tubakute poole ei tahtnud see esimesele juubelile lähenev neiu mitte vaadatagi . </s> <s> Temal oli oma pikant lemmikhais - mungalille ehk kressi oma ; polnud haruldane , et neiu rohis lillepeenras upakil , siniroheline ratasleht vartpidi suus , mida ta himukalt nätsutas nagu küülik või siis veeretas näppe vahel kolmepaunalist seemet ja nuusutas , õnnis nägu peas , ise vahtis värati poole , nagu oleks saajarong tulekul . </s> </p>
<p> <s> Igal omad ootused . </s> <s> Aliide ootas peigmeest , olgu või taevalist ; veli Eduard Georg ootas pulma-aastapäeva , et astardelt punt õisi korjata ja naise kalmul ära käia ; Karl Eduard ootas lõunetunni mööda saamist , et luuletiskogu käsikiri musta portfelli pista ja audoktor Johannes Voldemar Veskile näha viia . </s> <s> Veel ootas vana kirjanikuherra Sööt noort kirjanikuherrat August Sanga , et see talve jagu tubakulehti omale ära korjaks ja maitset pidi ise kuivataks . </s> <s> Aga ma võin talle ju kirjutada , sellele Sangale , mõtles Sööt . </s> </p>
<p> <s> Kirjutada Sööt armastas , ehkki mitte luuletisi . </s> <s> Ametikirjad , muidu kirjad , protokollid , aruanded , ülevaated , põhikirjad , eelarved , kassaraamatud - need armastasid tema suurt selget käekirja . </s> <s> Ühistegelises elus oli Karl Eduardil pikkade aastate jooksul palju ameteid peetud , mõni paarkümmend seltsi oli teda oma liikmeks kutsunud , tihti ka laekuriks või kirjatoimetajaks valinud , Sööt istus truilt pea igal koosolemisel oma vaiksel moel , mõtiskles tundide kaupa iseette ja kritseldas ornamente - ühe paberilehe teise järel , vahel ka värvilisi ; harva ütles sõna sekka , ehkki tal iga kord seisukoht ei puudunud . </s> <s> Arvamuse tagasihoidmise tõttu sai võimalikuks , et talle vaenlasi ei siginenud , ja vahest ka selle tõttu , et ajast üle elades ei kujutanud ta luuletajana uutele põlvkondadele ohtu , pigem nähti temas sõbralikku avitajat : mängust väljas mõnus mees . </s> </p>
<p> <s> Sööt läks tuppa kella vaatama . </s> <s> See oli vähe edasi liikunud . </s> <s> Ta istus laua taha , mõtiskles niisama ja mängis kirjapressiga . </s> <s> Siis tuli tal meele , et tahtis ju Sangale kirjutada , mitte kella vaadata . </s> </p>
<p> <s> Söödil olid alal hoidunud veel trükikoja ning raamatukaupluse omaniku aegadest mõnesugused rakendusraamatud , mis kaubaks ei olnud läinud , ilusad uued kõvakaanelised kaustikud , kahju ära visata ; sinna igasugu tabelite ja harvade venekeelsete sõnade vahele sai kõikviisilisi asju kirja panna omaks tarvituseks . </s> <s> Sandarmiprotokollide raamatusse kirjutas Sööt tähtsamate kirjade mustendid , selle klade ta nüüd ette võttiski , kastis sule tindipotti ja pani hakatuse kirja : </s> </p>
<p> <s> V. lgp . kallis hr. Sang ! </s> </p>
<p> <s> Teie tubakud ootavad Teid , lehed suured nagu härjanahad . </s> </p>
<p> <s> Tal ei sobinud ometi kasutada seda võrdlust , mis aias pähe kargas ! </s> </p>
<p> <s> Aga nüüd kargas talle pähe põnev riimipaar , ta pidi selle kirja panema kibekiiresti , seitsmekümne viiendas eluaastas nagu ta oli . </s> <s> Sööt küünitas võtma üht kolmest kitsaformaadilisest kassaraamatust , jäi siis mõtlema , missugust neist : kas riimipaar oli olnud käänduv või pöörduv või muutumata , ja äkki oli tal meelest , mis riimid nood olidki , nii enneolematud olid nood olnud ! </s> <s> Kahju , kahju , tuline kahju ! </s> <s> Peab ikka nii olema , et kui sul on noor mälu , siis pole sul ainevalda , kui on ainevald ja elukogemused ja sõnavara , siis pole sul mälu ! </s> </p>
<p> <s> Oh , see ta oli - tubakud ja labakud ! </s> <s> Riimina küll mitte kõige puhtam ja sõsaraidki vähe : rabakud-vabakud-nabakud ei leiaks vist keele-Aaviku juureski armu ; et keele-Veski neile kriipsu peale tõmbab , on kindlamast kindlam . </s> <s> Nii et tubakulehed ja labakumehed , ja sonetiks neist ei jätku . </s> <s> Kahju , kahju , tuline kahju , Sööt armastas nelikriime ja viisikriime . </s> <s> Ta lehitses omi sinikaanelisi riimisõnastikke , seal oli mõndagi mõnusat , mis alles kasutamist ootas . </s> </p><lg type="free"><l> meelekujutus ( Phantasie ) </l><l> keeleujutus </l><l> jooming ( joomapidu ) </l><l> looming </l><l> pooming </l><l> tooming </l><l> mutukad ( sitikad ) </l><l> putukad </l><l> rutukad </l><l> tutukad </l><l> jutukad </l><l> tõusik ( parvenüü ) </l><l> lõusik ( lõuamees ) </l><l> võimlema ( turnen ) </l><l> sõimlema </l><l> vakatama ( järsku vait jääma ) </l><l> hakatama </l><l> pakatama </l></lg>
<p> <s> Mõned neist riimidest oli tal hakkama pandud . </s> <s> Näis kuidas need keele-Veskile meeldivad . </s> <s> Sööt võttis käsikirja , lehitses , luges endale ette . - </s> </p><lg type="free"><l> KUI POEG KORD ISATALU KÜLASTAS </l><l> Kodu tahtis palju ta pajatada , </l><l> poliitika pöörangut kajatada , </l><l> kohmetust , saamatust sajatada . </l><l> Kodu . . . kuid kodus sai vajatuks </l><l> paratamatu pajatus , </l><l> poliitika pöörangu kajatus , </l><l> saamatuse rumal sajatus . </l><l> Koduses lihtsuses rahunes meel , </l><l> õdususe , armastuse leidis ta eel . </l><l> Küsimused vaikides lahenesid , </l><l> enese muredki ahenesid . </l></lg>
<p> <s> Ilus raamat tuleb , Kuusirbi õsu nimi , Ernst Kollom on värvilised puulõiked peagu valmis teinud ja neid on rohkesti ; Sööt tundis asja , oli ta ju oma kirjastuses sadakond raamatut välja annud , muist veel ise illustreerinud , ta oli ka puusse lõiganud - väljanägemiseltki ilus raamat oli siis ja praegu tema põhjusmõte . </s> </p>
<p> <s> Ei , ta ei võinud kauem kannatada , ta pidi teele asuma ! </s> <s> Pole autorile hullemat sundust , kui oodata veel üks tund , et tohtida keeletoimetaja palge ette ilmuda . </s> <s> Kaua see audoktor ikka lõunet peab , kasina kehaga nagu ta on ! </s> </p>
<p> <s> Minna ei olnud kaugele , herra Johannes Voldemar Veski elas Vabriku tänavas nummer 5. </s> <s> Paras kõbusa inimese jalutuskäik , olgu Söödil Veski manu või kümme aastat nooremal Veskil Söödi manu Tähtvere tänavasse , jällegi nummer 5. </s> <s> Seekord ei olnud nad kokku leppinud , kumb kõnnib , aga et Sööt oli paluja pool , siis arvata võis , et kokkusaamine rohkem tema mure ja hool . </s> <s> Pool-hool , see peaks klades juba kirjas olema . </s> </p>
<p> <s> Ometi olid nad korraga tulema hakanud . </s> </p>
<p> <s> Istusid siis Toomel vagusa pingi peale päiksepaistesse maha ning Sööt lõi käsikirjamapi lahti mitte päris ilma uhkustundeta . </s> <s> Oli ju August Sang arvanud , et Söödi ballaadilised riimimata luuletused on uus sõna eesti kirjanduses . </s> <s> Muidugi , keeleteadlasele ei pruugi need meeldida , eriti kui Veski teiste arvamust ei või teada ega sellest mõjutatud olla . </s> </p>
<p> <s> Sööt kummardas kaugele ette , toetas küünaspead harkis põlvedele ja sedaviisi , käsikiri vasakus pihus ning paremaga lehti pöörates , luges ta need luuletised kõik järgemööda ette . </s> <s> Veski nõjatas tagasi pingi seljatoele , laskis end mähkida pehme hääle kuminasse , ent siiski mitte uinutada ; pärast võttis ta salmid oma pihku ja valju vaatluse alla . </s> <s> Mõnedki laulud olid ju eelnevalt tuttavad , kuid ühteköidetult kõlasid teisiti , ja Veski pidi Söödile õiguse andma , kus see tema kunagisi märkusi polnud arvestanud . </s> <s> Aga paljutki oli respekteeritud , ja mõne asjaliku muudatuse tegid nad veel nüüd . </s> </p>
<p> <s> “ Teiega on parem töötada , teie ei ole nii visalt oma mõtte küljes kinni kui Anna Haava . </s> <s> Haava leiab alati põhjendusi oma vigase vormi juure jäämiseks , miks just niisuguse kõlaga sõna või häälik seal peab olema . ” </s> </p>
<p> <s> “ Oh see Haava ! ” muhatas Sööt poolpahaselt-poolpilklikult . </s> </p>
<p> <s> “ Preili Haava ei ole lahti saanud oma kinnisideest , justkui tahetaks teda teiega paari panna ja justkui oleks teil selles kuulujutus oma roll . </s> <s> Iga kord on meil sellest jälle juttu . ” </s> </p>
<p> <s> “ Haava olevat Kirjanike Liidule kirjaliku kaebtuse saatnud , et nüüd vanas eas tahetavat teda Söödi majja elama sundida ja palus sellise vägivalla lõpetamist . </s> <s> Mul pole sihukest mõtetki peast läbi käinud ! </s> <s> Ja ilma minuta see ju ka sündida ei saa . </s> <s> Sestsaadik kui Jaan Roos minu majas elab , olevat Roosi ja Haava suhted jahenenud , Roos rääkis , preili Haava ise noominud teda selles asjas , et Roos nüüd Söödi poolehoidjaks hakanud ja nii edasi . ” </s> </p>
<p> <s> “ Haavaga ei ole mul mõtet vaielda . </s> <s> Jäägu autorile tema õigus eksida . </s> <s> Enno luulet ei hakanud ma samuti muutma , kui ka ebamäärasust tundus ja kõik polnud küllalt selgesti väljendatud , aga kontakti ma autoriga ei saanud ja sellepärast jäigi kõik nii , nagu kirjutatud oli . ” </s> </p>
<p> <s> “ Nüüd on sellega harinetud , Enno on omaks võetud niisugusena nagu ta on , ” ütles Sööt ja tõusis pingilt , et kaisutada armsat sõpra Jott Teed , kes Toomemäele värsket luhvti võtma tulnud . </s> </p>
<p> <s> “ Meie siin arutasime , kas Enno on omaks võetud või peetakse teda endiselt ebamääraseks , ” ütles Sööt . </s> </p>
<p> <s> “ Enno on imestamisväärt täpse sõnaga . </s> <s> Aga sellest ei saa otsekohe aru . </s> <s> Tegelikult on Enno kogu elu ühest ja samast kõnelenud , inimesest kui vaimolendist ja tema teest valguskodumaale , ” ütles Tee pakutud istet võttes . </s> </p>
<p> <s> “ Ärge öelge täpse sõnaga , öelge täpsa , ” parandas Veski leebelt . </s> </p>
<p> <s> “ Herra Aavik nõuab - täpse . ” </s> </p>
<p> <s> “ Aavik jah , see uuendaja ! </s> <s> Mina olen normeerija , mina ütlen , kuidas on õige . </s> <s> Aavikule on iseloomulik - kui kord koos Villem Grünthaliga läksime Pargi tänavasse oskussõnade komisjoni koosolekule , tuli Aavik vastu ; meie kutsusime teda kaasa , tema aga vastas : See oskussõnade loomine ei huvita mind põrr-rrmugi ! </s> <s> Tema teeb , mis teda huvitab , mitte mis vaja . </s> <s> Aavik hoidis algul üsna tagasi , aga varsti vaidles iga asjaga . </s> <s> Mina teen näiteks vahet : riie on materjal , rõivas on selga pandav , Aavikule see ei meeldi , rõivas-sõna lausa ärritab teda , minu keelt sõimab ta rõivakeeleks , ” ütles Veski ning oli pisut üleliia ärritatud . </s> </p>
<p> <s> Oh Jumal , mõtles Jott Tee , miks peab eestlastel kõiki geeniusi olema kaks teineteist välistavat ! </s> <s> Õigekeelsuslane ikka jälle contra uuenduskeelsuslast ja vastapidi ! </s> </p>
<p> <s> “ Saime minu Kuusirbi õsuga ühele poole , ” ütles Sööt kirgede leevendamiseks . </s> </p>
<p> <s> “ Kas sääl on minu lemmiklaul ka sees ? ” küsis Tee . </s> </p>
<p> <s> “ Ma ei oska arvata , mihuke minu laul on teie lemmik . ” </s> </p>
<p> <s> “ See mis sõnastas eesti rahva passiivse vastupanu programmi . ” </s> </p>
<p> <s> “ Huvitav küll , mis see võiks olla ! ” </s> </p>
<p> <s> Ja Jott Tee luges peast . - </s> </p><lg type="free"><l> Sadatuhat pidemega </l><l> sinu küljest , isamaa , </l><l> hoian kinni nagu takjas </l><l> elamisesooviga . </l><l> Tahaks hoolimata sellest </l><l> aga siiski vaenlane </l><l> mind su küljest karmi käega </l><l> lahutada vägise - </l><l> siis tal lehed katkeks kätte , </l><l> kuna juured mulda jääks , </l><l> kus nad uue elujõuga </l><l> jälle võsunema läeks . </l></lg>
<p> <s> “ See mul ju vana laul ! </s> <s> Uuesse kogusse võtsin ainult uued ! ” ütles Sööt mitte ilma uhkuseta . </s> <s> Ja mõtles salamahti : näed siis , teistele programmluuletis ja puha , mulle vaid kemmergutaguse takjapuhma etteütlus ! </s> </p>
<p> <s> Jott oli oma istekohaga omnibuses väga rahul , et paremal ja taga . </s> <s> Teeperve poolsest aknast avanes vaade isamaa nurmedele ja lepistikele , kuna teisest aknast oleks pidanud vastatulejaid pelgama , kas nad äkki külge ei aja . </s> <s> Tagaotsas istumisel oli teine hea asi : eessõitjad sul kõik silma all , ise kellegile ette ei puutu , ole vakka või lora kaasa ; millegist ilma ei jää , millegiks kohustust ei tunne . </s> <s> Ka ei kostnud mootori mürin siin nii vali kui edeotsas , oli rohkem poolunele suigutav või vaikseid omaette mõtteid roiutav , kui just seltskonna naer sellest üle ei käinud . </s> </p>
<p> <s> Mõned mehed püüdsidki märkmeid kribida autobuse õõtsatustest ja ümberringi lokkavast melust hoolimata : nii Looming kui Varamu oli kõikidelt reisimuljeid tellinud . </s> <s> Juhan Sütiste naksutas pisukese märkmiku Notes rohelist esikaant vastu sõrmi , ta polnud päris rahul , mis kirjutanud oli . - </s> </p><lg type="free"><l> Siin elevaator kural käel </l><l> on loksutamas teraslõugu </l><l> ning tormavad kui rasked tõugud </l><l> rippvagonetid tuhamäel . </l></lg>
<p> <s> Jambiga ongi igavene häda lühikeste esisilpide pärast ; siin-sõnake on kohatäide muidugi , misasja kõige nürimeelsem kriitik märkab , ja lõugu-tõugud väärib ka pilamist . </s> <s> Sütiste joonistas salmile nelinurkse kasti ümber nagu sarga : rahu tema põrmule . </s> <s> Nobedalt ringi liikuva Vabariigi Märjukese pudeli sedakord endast mööda lasknud , kirjutas Sütiste - ikka peen-peenikeselt , ikka terava pliiatsiga igas olukorras - </s> </p><lg type="free"><l> Ja vastu taevast kural käel </l><l> rippteedel roomaksid kui tõugud - </l><l> sääl vagunite mustad jõugud </l><l> tuld kummutavad tuhamäel . </l></lg>
<p> <s> Nonii . </s> <s> See võiks ju minnagi . </s> <s> Siiski ei tõmba Sütiste esimesele variandile risti peale , veel mitte . </s> <s> See tohiks olla pikema värssloo - ehk koguni poeemi - ehituskivike , kuskilt lõpuosast nähtavasti . </s> <s> Sütistel ongi mõned poeemid käsil ja kavas , kõik seni pooleli , kõik elegantses Onegini stroofis , vastastavate päälkirjadega , nagu Meri ja mets , Viljad ja veed , Lääs ja ida , Tartu ja Tallinn . </s> <s> Mis see uus idee võiks olla - Tuhas ja tules , ehk ? </s> </p>
<p> <s> Tuhas ja tules , jajaa , paljuhaarav kujund , paljumahutav sõnapaar , tõepoolest ! </s> <s> Juhan Sütiste muutus järsku ülemeelikuks , kahmas ringikõndiva Vabariigi Valge ja kummutas punnsuutäie . </s> <s> Kirjutas siis üles , mis silm eile näinud - </s> </p><lg type="free"><l> Ja kuskil eemal juhatab </l><l> lõõtsmoonik nukraid slaavi laule , </l><l> ning kuskil aias joobnud päi </l><l> salk mehi naudib kurba veetlust , </l><l> lai , mitmekordne vene needus </l><l> siis järsku läbi õhtu käib . </l></lg>
<p> <s> Kuus rida jälle nagu midagi ! </s> <s> Sütiste pani märkmiku kinni , sõrm vahel , vaatas ringi . </s> <s> Autobuses mühises ekskursioonilõpu elu , kolmkümmend kaks ametivenda - nagu neid punaste vineerseintega omnibuse pika nina ees neli päeva üle loetud oli - lõbutsesid otsegu koolipoisid ; mõni tallinlane , kes mõnd tartlast seni ihusilmaga näinudki polnud , ütles teisele kogemata sina justkui võrdsele , ja üleüldse tunti end olevat väljaspool ennast ja oma rolli . </s> <s> Hullupööra naerdi üpris magedat anekdooti , mis teistes oludes vaid õlakehitust oleks väärinud , ja Sütistet haaras põhjuseta heameel , nii et ta ennast vahekäigu kohale kummargile naeris , käed lõdvalt ette-taha kiikumas , nagu oleks võhm väljas ; et pliiats ja märkmik seejuures pudenesid , seda märkasid teised ja korjasid üles . </s> </p>
<p> <s> Juhan Sütiste kuulus naer kiskus häälekusega kaasa , naerdi Sütiste naeru , kuna Sütiste ise teiste naeru naeris . </s> <s> Kui vedru maha käis , kui lõkerdus ja itsitus , kihistamine ja hirnumine tasapisi soikus ja mõned lõpuluksatused veel kostsid , ütles Visnapuu : </s> </p>
<p> <s> “ Einoh , meie matk oli huvitavam kui loota võis . </s> <s> Milline vaesus ja milline arvamatu rikkus ometi selles paeses pinnas ! </s> <s> Põlev ja kivi , kas need pole ühendamatud mõisted ? </s> <s> Aga Eestigi oli mõiste , mida ei suudetud ühendada iseseisvuse mõttega ; nüüd on need mõisted igapäevane tõde ja meie mõtlemise alus . </s> <s> Ma usun , mõnegi kirjaniku alaväärsuskompleks ja usu puudus rahva jõusse sündis ümber sel sõidul uueks jõutundeks . ” </s> </p>
<p> <s> Tuglas ütles : </s> </p>
<p> <s> “ Visna väljendas end pidulikult , kuid see on ometi tõsi , et üldiselt arvatakse , nagu oleks omaaegse Vene hiigla tagamaa kadumisega ka meie suurtööstus oma loomuliku pinna kaotanud , eriti hädaldatakse Narva tööstuse pärast , millest vaid veerand olla alles . </s> <s> Nüüd nägime , et see veerand on ometi elujõuline . </s> <s> Härra pääminister on ekskursiooni hästi kavatsenud , kuigi me nägime peamiselt masinaid ja mitte inimesi , rohkem tööprotsessi kui töötegijate vahekorda oma tööga . ” </s> </p>
<p> <s> “ Mõnda kohta tuleb tagasi minna , ” ütles Aadu Hint , “ tarvis teada , kuidas need bioloogilised vändad ja võllid end inimestena tunnevad . ” </s> </p>
<p> <s> “ Sa võid ju minna , ” ütles Tassa , “ ent ma ei usu , et see viirastuslik matk mingeid sõnapalistusi esile manab , see rohkem vase- ja puulõike ning kivitrüki ala . ” </s> </p>
<p> <s> “ Einoh , pildiline tööprotsess ise küll , aga kui mõtelda , kuis omal ajal olevat püütud Venemaa linnadest kodutuid lapsi nagu koerakutsikaid Kreenholmi internaati ja neil töömudilastel olnud õige kitsad elutingimused , siis see on romaani või epopöa materjal , ” vaidles Enn Kippel . “ Kuda sa seda ikka kujutavas kunstis kujutad , see on sõnamaagia materjal . ” </s> </p>
<p> <s> “ Aga mulle jättis kõige sügavama mulje meri , ” ütles Leo Anvelt . </s> </p>
<p> <s> Pursatas üksmeelne naer . </s> </p>
<p> <s> “ Seda oleks sa võind ju Talinas küll ja küll vahtida , poleks sind tarvis olnud neli päeva ümber sõidutada , et teada saaksid - kodus koti peal kõige parem ! ” </s> </p>
<p> <s> “ Mis Talinas ! </s> <s> Oru lossi ees tuli see tunne . </s> <s> Masinad äratasid minus võhikus küsimustetulva , aga meri minus küsimusi ei ärata . ” </s> </p>
<p> <s> “ Noo , oled sa merimees ? ” naeris Aadu Hint . </s> </p>
<p> <s> “ Ametivend Hint sõitis jah terve suve laevas , võib-olla temas äratab meri nüüd küsimusi , võib-olla tema enam ei tunne seda kaldalt vaataja rõõmu , mida mina , ” ütles Anvelt . “ Taevas mere kohal oli pilvitu , nagu polekski Euroopa kohal Saksa mobilisatsiooni võimalust . ” </s> </p>
<p> <s> Kõik jäid äkki vait . </s> <s> Ent mitte kauaks . </s> </p>
<p> <s> “ Mulle ka meeldis Oru kõige rohkem , ” ütles Ruven , “ eriti pärast allmaakaevanduse masendust . </s> <s> Narvas ei saanud ma kogu öö seepärast und ja tagasiteel märkasin vaid lagedaid ja nukraid põlde üksiku hobuse ja põlvitavate kartulivõtjatega . </s> <s> Ja siis äkki presidendi suveresidents , mille sisustuse kallidusest oled imelugusid kuulnud . </s> <s> Ja see aed ! ” </s> </p>
<p> <s> Paul Viiding hüüatas : “ Alla seda ei luba rahvuslik uhkus ! </s> <s> Kui meie esivanemad on olnud põlvede viisi orjad ja popsid , siis peaksid meie esimesed mehed saama riiki esindada täies mahus ja mõõdus ! ” </s> </p>
<p> <s> Mait Metsanurk käänas esiistmelt näo tahapoole , et ütelda sõna sekka : </s> </p>
<p> <s> “ Poisid , te näete ju aknast , et maal on töökätest puudus . </s> <s> Nad on kõik maalt kaevandusse läinud ega tule enam maale tagasi . </s> <s> Vot sulle teema komplikatsioonidega ! ” </s> </p>
<p> <s> Juhan Sütiste märkis üles - </s> </p><lg type="free"><l> Samm-sammult kaugemale taandub </l><l> õlgkatus , kaevukook ja põld , </l><l> paks nõgi söötidele maandub </l><l> ja kirka alla kaardub õlg . </l></lg>
<p> <s> “ Kas panite tähele , värskemates tööstustes nagu Aseri telliskivivabrik ja Kiviõli töötas mehi , kel oli kõnnak , nagu oleks nad just adra tagant tulnud , ja naised jälle liigutasid käsa , nagu oleks neil vikat peos . </s> <s> Narva riidevabrikutes töötab juba teine tööstuslik põlv , seal liikusid naised ettepoole vajunud õlgadega , olid toaõhust närvetanud , ” ütles Rudolf Sirge . “ Praeguste olude jätkudes ei jää meie maapõue varadest muud kui tuhamäed ja hulk invaliide . </s> <s> Kiire kasu peal ollakse väljas , mingi kullakaevanduse palavik ajab taga tööstuste juhte ja tõmbab siia inimesi . ” </s> </p><lg type="free"><l> Sütiste pani kähku kirja - </l><l> Sest nii see on , et ühe rikkaks </l><l> teeb keeruline põlev kuld , </l><l> kuid enneaegselt raugaikka </l><l> viib teised labidas ja muld . </l></lg>
<p> <s> “ Poisid , me oleme vist alla käinud , kiiretempoline elu on meile võõraks jäänud , meile vist oligi vaja sihukest käiku korraldada , ” ütles Erni Krusten . “ Ütlen ausalt , tulin maakodust , jõudsin Tallinna juba eelmisel õhtul ja mulle oli uudiseks isegi see , misuke nägi välja roheline lehestik elektrivalguses ! </s> <s> Ja siin Virumaal - minule kui ometi virulasele polnud miski tuttav peale lõhna , mis soodsate tuulte puhul on kogu maakonnas haista ! ” </s> </p>
<p> <s> “ Kõik kirjanikud oleks sunniviisil pidand välja ajama ! ” naerdi . “ Kõik elule lähemale , kõik tööeestlasteks ! ” </s> </p>
<p> <s> “ Mõned saidki aru , nagu oleks sundus - näe vana Sööt saatis kirjaliku tõendi , et peaministri korraldatud ekskursioonist suurtööstuse tundmaõppimiseks ei saa osa võtta kõhukatarri tõttu . ” </s> </p>
<p> <s> See oli tänuväärne põhjus naerda ja Karl Eduardi terviseks võtta . </s> </p>
<p> <s> “ Laske inimesel lõpuni rääkida ! ” vihastas Erni Krusten . “ Mind vaevas üks teine asi , juba maakodust tulles katsusin mõistatada , mis võiks maailmas lahti olla nädala pärast , kui tagasi jõuan , ja allmaakaevanduses hakkas mind teadmine sõjaohust eriliselt piinama , justkui ei pääsekski enam maa peale . </s> <s> Veel rohkem olid mu mõtted sõjaga seotud utmisahjude ja jõujaamade juures . </s> <s> Kust meie teame , võib-olla on Euroopa südames juba nüüd tuli valla lastud , tehnika rakendatud inimest hävitama . </s> <s> Ja tunned siis , kuidas vastu tahtmist protest sõja vastu muutub protestiks kogu tehnika vastu . </s> <s> Inimene valitseb kõige üle , kuid ei valitse oma aega , tal polegi lõpuks seda , ja kas aja puudumine , selle puudumise pidev tunnetamine ei teegi teda lõpuks nii tigedalt rahutuks , et ta peab tekitama varemeid ja tuhamägesid , et rusuhunnikutel aja mõistet taas tunnetada . ” </s> </p>
<p> <s> Kõik kohmetasid tõsiseks . </s> <s> Oli kuulda vaid mootori undavat laulu ja August Alle ilmsüüta norskamist . </s> <s> See ei teinudki kellegile nalja . </s> </p>
<p> <s> Juhan Sütiste avas nagu häbenedes märkmiku , pani kirja enne hämarust veel neli rida . - </s> </p><lg type="free"><l> Ja kustuv mägi paistab ehas , </l><l> ving keerleb üles , jahtub tuhk , </l><l> võib-olla nõnda väsind kehast </l><l> viib hinge üles viimne puhk . Jott </l></lg>
<p> <s> Tee sobras oma paberites . </s> <s> Teda haaras õudus - nüüd kus Tammsaare on lubanud ennast temal usutleda , nüüd kus ta on tõttamas kokkulepitud külaskäigule , nüüd siis on tähtsamad väljakirjutused koju jäänud ! </s> <s> Vagun rappus ja kolises , kiirus tundus pöörangutel liig suur , kiskus sõitjat kuuti nagu karussellil , ning poolenisti alla lastud aknast viskas sisse teravat raudteehaisu . </s> <s> Jotil läks süda pahaks . </s> </p>
<p> <s> Neli paberipoognat oli , viiendat ei olnud . </s> <s> Ei olnud , ei olnud olemaski , otsi kust tahad . </s> <s> Ometi oli ta enne ukse lukutamist veel kord vaadanud : lauale ei olnud midagi maha jäänud . </s> <s> Tuli katsuda meenutada , mis seal olla võis . </s> <s> Selleks tuli vaadata , mis kaasas oli . </s> </p>
<p> <s> Johannes Aaviku lõigendid olid igatahes kaasas . </s> <s> Nooruses on herra Aavik ütelnud Pikkade sammude kohta : Ma jään ikka selle juure , et Tammsaarel peenem kunst puudub . </s> <s> Kui järgmisel aastal Noored hinged ilmusid , võttis Aavik jälle sõna : Mis on sellega tahetud öelda , mistarvis ta on kirjutatud ; siin pole mingit kompositsiooni , mingit probleemi ; üleüldine mõju on midagi lahjat , vesist , keskpärast ; sellega võrreldes olivad Pikad sammud kunstilisest küljest ees . </s> <s> Kakskümmend aastat hiljem : Tammsaarele on iseloomulik teatav kuivus , puisus , verevaesus , õhedus , hõredus ; Tõde ja õigus on midagi liiga pleekunut , blondi või nagu mingi lihtne küünitaoline puumaja , liiga uus , kus alles vähe esemeid ja kus valitseb teatav kõle lagedus ; Tammsaare on blaseerunud ja kergatslik ja ükskõikne oma tegelaste suhtes . </s> <s> Ja veel kümme aastat hiljem oma visitatsioonil Rakvere koolidesse pidas koolinõunik - koolide peainspektor ! - Aavik võimalikuks kirjanduse õpetajate nõupidamisel ette panna : Tammsaare ja Tuglas pole üldse kirjanikud ega tule neid ka koolis läbi võtta . </s> </p>
<p> <s> Haruldaselt järjekindlad mehed mõlemad , herra Aavik ja herra Hansen ! </s> <s> Anton Hansen Tammsaare on ütelnud end kriitikat mitte lugevat , ta on Jotilegi kinnitanud : Mind absaluut ei huvita , mis nad minust räägivad ! , ometi poetas kord Jotile lausekese , millest võiks vastupidist järeldada . </s> <s> Too juhtus Tallinnas Vana turu kaelas , mil Tammsaare tsiteeris Goethet : Das du nicht enden kannst , das macht dich gross . </s> <s> Seekord vihjas ta arbujate irriteeringule : Mine , Tammsaare , rullikuuri oma pere pesu rullima ! </s> </p>
<p> <s> Sel ajal kui Jott Tee läinud aegadega tegeles , oli Tammsaarel tänane päev käsil . </s> <s> Proua Käthe seisis parajasti söögitoa ja abikaasa kirjutustoa vahelisel uksel , käed rinnal ristati , ning ootas märgatavaks muutumist . </s> <s> Poos oli kõnekas : laud on kaetud , kaua ma pean ootama . </s> <s> Enne veel kui Anton toolilt tõusta jõudis , astus proua Käthe need paar sammu , et kalendris uus puutumata kuu ette keerata - 1. märts 1940. </s> <s> Poos oli kõnekas : isegi seda ei märka sa teha . </s> <s> Anton Hansen muigas - kaks armastajat tummfilmis ! </s> </p>
<p> <s> Õieti küll olid nad viiepäevase vaikimissõja eile õhtul lõpetanud . </s> <s> See oli koormavaks muutunud , ehkki mitte koormavamaks kui elu üleüldse on . </s> <s> Anton Hansen ajas kõik süü Tammsaare kaela - kirjanikud ei peakski abielluma ! - kusjuures jäi kahe silma vahele fakt , et mitte Anton Hansen polnud preili Käthe Weltmani kätt palunud , vaid kevadel 1920 ainult heaks teinud preili Käthe mulluse kuulutuse ajalehe esiküljel , nagu oleks preili 7. juunil 1919 Hanseniga abiellunud . </s> <s> Aga mis peaks kahekümne-aastane neiu ette võtma , kui üle neljakümnene mees ei märka oma kohust ! </s> <s> Et neiu õed olid edukalt abiellunud : Alide advokaat Peediga , Clarissa poliitik Vallneriga , Helene kunstnik Burmanniga , noh siis polnud Käthel kirjaniku eest pääsu . </s> </p>
<p> <s> Söögitoas istusid Riita ja Eerik juba oma kohtadel . </s> <s> Halvasti varjatud pinevusega vaatasid nad oma vanemate saabumist . </s> <s> Kas jätkub piinarikas vaikimine , mil mamma vahib klaasistunud silmadega aknasse ja papa põrnitseb vastasseina maali , millel olevat jäädvustatud tema kodukoht ; nende pilgud ei kohtu ega ristu ega isegi nõela ning silmitud-kõrvutud käed leiavad askeldamist ninaesisega , igas liigutuses ignorants ? </s> </p>
<p> <s> Anton Hansenil ei jäänud märkamata laste ülepingutatud uudishimu , mida ta kasvatamatuse arvele pani . </s> <s> Lapsed arenevad teises suunas , kui unistasin ja lootsin , mõtles ta , kirjanikkudel pole küllalt aega pere jaoks , nad ei peaks abielluma . </s> </p>
<p> <s> Aga mamma kohendas heledaid otsmikulokke edeva liigutusega , ja kui köögitüdruk kohvikannu tõi , tõusis mamma ise , et pakkuda saiakeste vaagnat , kusjuures nõjatas puusaga vastu papa toolikorjut ning vaatas koketselt silmi pilgutades papale otsa . </s> <s> Mamma kitsaste huulte vahelt vilksatas terav roosa keeleke . </s> <s> Nagu kassipoeg , märkas Eerik ja peaaegu kartis , et mamma hakkab kohe nurruma . </s> </p>
<p> <s> Köögitüdruk punastas , kohendas põlle ja lahkus delikaatselt , sulgedes vaheuksed . </s> </p>
<p> <s> “ Mul on raha tarvis , Anton , ” ütles Käthe . </s> </p>
<p> <s> “ Mul ei ole . </s> <s> Viimane läks meil Riitaga eile teatris . ” </s> </p>
<p> <s> “ Sul on saada . </s> <s> Draamateaatrist , Karismaa raamatukauplusest . </s> <s> Miks peaksid nad sinu raha kinni hoidma . ” </s> </p>
<p> <s> ” Mul on piinlik iga päev käia vaatamas . ” </s> </p>
<p> <s> “ Aga kui täna siiski läheksid . </s> <s> Las näevad , et sul on tõsi taga . ” </s> </p>
<p> <s> “ Mõtlesin täna katsuda istuda Põhjasõja romaani juures . ” </s> </p>
<p> <s> “ Anton ! </s> <s> Sinu pea on ju tühi nagu veskikolu . ” </s> </p>
<p> <s> “ Tean . </s> <s> Seda ütlesid sa juba enne Tõde ja õigust . ” </s> </p>
<p> <s> “ Noh ja kas minul polnud tookord tõde ja õigus ! ” </s> </p>
<p> <s> Nali tabas . </s> <s> Käthe nägi , et Antoni silmad läksid lubivalgeks , ta kahetses öeldut ja tõmbus väikeseks . </s> <s> Anton nägi naise kahetsust , ta häbenes oma äkkviha ning ütles leppinult : </s> </p>
<p> <s> “ Sa tule minuga õige kaasa , ise näed , et Tartust pole maksukorraldus veel tulnud . ” </s> </p>
<p> <s> “ Kakskümmend aastat pole sa mind enesega kaasa kutsunud ! </s> <s> Mitte kuskile ! </s> <s> Mitte mingit seltskondlikku läbikäimist ! </s> <s> Ja nüüd kutsud sa mind kaasa ! </s> <s> Ja kuhu ! </s> <s> Ei , meie läheme Riitaga linna peale ! ” </s> </p>
<p> <s> Anton ohkas alistunult . </s> <s> Ta pomises omaette : </s> </p>
<p> <s> “ Ei tea , sooned nagu tahaksid sees käriseda . ” </s> </p>
<p> <s> Anton Hansen võttis nagist musta talvepalitu ja ümmarguse talimütsi ning leidis kätte oma igavese turukoti . </s> <s> Ukselt ütles ta veel , kuna lapsed olid oma tuppa läinud : </s> </p>
<p> <s> “ Mina ei oleks suutnud nii palju kirjutada , kui sina ei oleks takistanud ! ” </s> </p>
<p> <s> Ja mõtles sinna juurde : Kui Sokratesel oli tema Xanthippe ülepääsmatute raskuste võitmise harjutamiseks , miks siis Tammsaarel ei tohiks olla tema armast Käthet ! </s> </p>
<p> <s> Selleks ajaks oli Jott Teel selge , et maha olid jäänud väljakirjutused Tammsaare põhimõtteliste vastaste Alle , Kärneri ja Kivika artiklitest . </s> <s> Tühja nendest , Aavik ajab asja ära markantsemaltki veel . </s> </p>
<p> <s> Jott Tee luges Tammsaare poolehoidjate kirjatöökatkeid . </s> <s> Sealgi oli okkaid rooside peidus , need võisid kirjanikku torkida ka siis veel , kui kriitika õied ammu närtsinud . </s> <s> Nii kirjutas Paul Hamburg : Tuleb ootama jääda Tõe ja õiguse järge , II osa , sest käesolevat teost ei saa selleks pidada . </s> <s> Daniel Palgi : Tõde ja õigus võib oma sisukuselt astuda maailmakirjanduse väärtteoste kõrvale , kuigi ta vormiliselt ei hiilga meisterlikkusega ja kuigi tema veendumused on kõhklevat laadi ; õitsvat ja rõõmust elu ei näe ; II ja III osa võrdlus otsustab II kasuks ; Tõe ja õiguse jagude jätkumiseks paistab olevat küll võimalusi , tarvet ei saa siiski tõestada . </s> <s> Jaan Roos : Tammsaare viimaste aastate looming ühelt poolt tihti tüütab ja vihastab lugejat , teiselt poolt aga veetleb ja vaimustab . </s> <s> Friedebert Tuglas : Tammsaare suurromaan on oma pessimismiga masendavamaid maailmakirjanduses . </s> </p>
<p> <s> Anton Hanseni masendus oli turusaginas pisut lahutust leidnud : ta oli oma heeringanaisega head kaupa teinud ja saanud hapukoorenaisega maailma asju arutada ; tal oli tujutõus , et mõtleb samamoodi kui rikkumata taipamisega rahvas . </s> <s> Neil oli täna olnud kaks teemat - priiskamised Oru lossi ümberehitusel ja värsked sõjakoledused . </s> <s> Oru asjus oli Tammsaare olnud täiesti kriitiline , ja teisel teemal maininud : Inimene on muutunud suures osas Euroopast vaid sõnnikuks , kellega väetatakse mulda . </s> <s> Sellest sai süda kergem neil mõlemal : turujutt ei muuda küll vähematki , ent inimene tunneb ära inimese . </s> </p>
<p> <s> Nüüd kavatses ta Karismaa raamatukaupluses ära käia , täna juba teist korda , ja Andres Särevile koju kätte viia Põrgupõhja Vanapagana dramatiseeringu esimese jao , mis ta oli jõudnud läbi vaadata . </s> <s> Kumb käik ennem ? </s> <s> Seisatanud läbi laskma trammi , märkas Anton Hansen Bernhard Lindet . </s> <s> Majasõber kõhkles , kas ligi astuda : oli ju sõber rohkem kui kord pahandanud , et inimestest on üleannetus teist inimest tänaval teretada ja kõnetada ning tema mõtete voolu katkestada ; ent juba jutlema jäänult tegi seda meeleldi , möödakäija võis koguni kahtlustada , kas suur kirjanik käidaval tänaval oma turritava heeringasabaga turukotti ei demonstreeri . </s> </p>
<p> <s> Anton Hansen viipas juba ise . </s> <s> Linde sai rõõmsaks : </s> </p>
<p> <s> “ Tere hommikust , Tammsaare-härra ! ” </s> </p>
<p> <s> “ Mu nimi on ikka Hansen . </s> <s> Kui soovite , siis härra Hansen . </s> <s> Tammsaare pole härra , vaid tööline , kuigi ehk natuke peenemal tööl . ” </s> </p>
<p> <s> Tammsaare naeris , tuhat kortsukiirt silmanurkades . </s> </p>
<p> <s> “ Kuidas meil läheb ? </s> <s> Kuidas edenevad hollandi ja saksa tõlked ? ” </s> </p>
<p> <s> Bernhard Linde rääkis , et tõlked edenevad ja kirjastamise lootust ei maksa ka päris maha matta , ehkki sõda on kaarte seganud . </s> </p>
<p> <s> “ See keeletreial Aavik ennustas küll , et Tõe ja õiguse Euroopasse minekust ei saavat juttugi olla , kuid nagu Aaviku ennustuse kiuste läheb ta siiski Euroopasse ! ” muheles kirjanik . “ Oma koduski leiab väikerahva kirjanik õieti lugupidamist alles siis , kui mõni tema teos on ilmunud mõnes suurrahva keeles . </s> <s> Nõnda on lugu tõelikult . ” </s> </p>
<p> <s> “ Jajah , Lätis tuntakse Tammsaaret ehk pareminigi . ” </s> </p>
<p> <s> “ Mis puutub sellesse , et Lätis peetakse mind ehk suuremakski kirjanikuks kui kodus , siis sellele võiks ehk lisada : arvustuse järele otsustades peetakse mind Soomes ja ehk Saksaski suuremaks kui kodus . </s> <s> Aga mis sest . </s> <s> Sest ei järgne esiotsa mitte kui midagi , ei materiaalselt ega vaimselt , ei minu ega teiste suhtes . ” </s> </p>
<p> <s> “ Nobel oleks vaja kätte saada . ” </s> </p>
<p> <s> See oli Bernhard Lindest väga ettevaatamata nii hellale teemale komistada . </s> <s> Ent ta ei teadnud , et Hanseni lugupidamine näiteks Gustav Suitsu vastu oli kadunud nagu mullune lumi sellest hetkest , mil 60nda sünnipäeva puhul Tartusse sõitnud Hansen avastas , et tema austamislõunale Grand Hotelli Vallikraavi tänavas oli kutsutud ka vene pagulaskirjanik , Nobeli preemia laureaat Bunin , kes juhuslikult Tartus viibis . </s> <s> Eesti kirjanik ei soovinud vene ametivennaga tuttavakski saada , rääkimata vestlemisest , ta arvas , et korraldajad osatavad Nobeli ikka veel puudumist , ta keelas pildistamise , et Buniniga mitte kogematagi ühele pildile sattuda , ja pani tekkinud piinliku situatsiooni Suitsu süüks , ehkki Bunini kutsumine polnud Suitsu idee , Suits oli vaid Tammsaarele Noor-Eesti kirjastuse kutse edasi annud , ei rohkem . </s> </p>
<p> <s> “ Nobeli auhinnaga on nõnda nagu kõigi auhindadega , ” ütles Anton Hansen , “ need ei ole peaaegu kunagi ainult auhinnad , vaid ka poliitilised aktid . </s> <s> Üldiselt siiski : kui kellestki kord kui Nobeli preemia kandidaadist rääkima on hakatud , siis langeb see auhind asjaomase sülle . ” </s> </p>
<p> <s> Kui ta niikaua elab , mõtles Linde , ehmatas oma mõttest ja küsis : </s> </p>
<p> <s> “ Mis saab meist ja meie rahvast ? </s> <s> Kas pooldada sakslasi või pigem venelasi ? ” </s> </p>
<p> <s> Tammsaare astus sõbrale sammu lähemale , võttis palitunööbist , keeras seda jõuliselt paremale . </s> </p>
<p> <s> “ Ega mingeid illusioone ei saa siin enam olla , meie päevad on loetud ! </s> <s> Lõpp ei ole enam kaugel . </s> <s> Venelane mõrvab kohe toorelt , sakslane piinab aegamisi surnuks , aga tulemus on ikka sama . </s> <s> Kas te ei näe , kuidas meie juhtivad tegelased endid kingituste ja näiliku sõbralikkusega pimestada lasevad nende Moskva petiste , valetajate , lepingumurdjate ja mõrvarite poolt ! </s> <s> Nad ei oska ette näha , et lai vene saabas meie väikse maa ja rahva varsti laperguseks litsub . ” </s> </p>
<p> <s> Nüüd keeras Tammsaare teise inimese palitunööpi nööpi jõuliselt kurale ja ütles näiliselt hooletult : </s> </p>
<p> <s> “ Parem lahkuda vabasurmas kui elada vene kommunistide orjana , elu on mõttetuks muutunud . ” </s> </p>
<p> <s> Bernhard Lindel jooksis kuum juga läbi südame ja külm läbi selgroo . </s> <s> See oli ohtlik jutt , ohtlik igas mõttes . </s> </p>
<p> <s> “ Te ei usu ? </s> <s> Sakslaste kiire lahkumine Balti riikidest on kindel märk sellest , et meid on müüdud Venemaale . ” </s> </p>
<p> <s> “ Usun , rohkem veel kui usun , ” ütles Linde . “ Aga milleks siis veel kõik ! ” </s> </p>
<p> <s> “ Pärast jääaega tärkab ju jälle elu . </s> <s> Selleks . ” </s> </p>
<p> <s> Nad läksid lahku raskel südamel , ometi mingi kergenduse ja selgusega . </s> </p>
<p> <s> Jott Tee oli märkmiku vahelt leidnud lehetäie väljakirjutusi Pöögelmanni pikast jorast Leningradi ajakirjas Leek . </s> <s> Üksainuski lause sellest ei jäta kaksipidi mõtlemist . </s> <s> Pöögelmann hüüatas ning jääb hüüatama : Proletariaati veristava fašistliku diktatuuri auhinnatud pailapsele tohib proletariaadi ja üldse töörahva poolt ainult üks vastuvõtt osaks saada - välja Tammsaare ühes tema Tõe ja õiguse mürgitava vinguga töörahva katuse alt ! </s> </p>
<p> <s> Sõbrad-enamlased olid nüüdseks hoopis seltsimees Pöögelmanni elust välja kõrvetanud , enne vist kui mees oma eksitusest aru jõudis saada , ta võib-olla oli kommunistide käe läbi hukkudes ikka veel kommunist , aga mitte see polnud siinkohal tähtis : võõra eestimehe väljateenitud palgast ja kaasajooksiku paratamatust saatusest ei tahtnud Jott mõtelda . </s> <s> Kingissepast räägiti küll , et mees oli sügavalt pettunud või petetud ning otsis ise ajaloo silmis väärikat surma . </s> <s> Mine tea . </s> <s> Tammsaare näikse teadvat . </s> </p>
<p> <s> Tarvis Tammsaarelt küsida , kas ta on Pöögelmanni pikka lugulaulu lugenud ja mis tohiks olla nii terava väljaastumise põhjuseks - kui arvesse võtta , et Pöögelmann ja Hansen olid olnud heasoovlikud kolleegid Teataja juures ja Hansen oli kaht puhku varjanud oma pööningul vangistushirmus Pöögelmanni viienda aasta revolutsiooni päevil . </s> <s> Kas Pöögelmann on üks neid suguvendi , kes heategu iial andeks ei anna ? </s> <s> Või vihkas oma nõrkuse tunnistajat ? </s> <s> Või tohiks erakordse vaenulikkuse seletuseks olla vaimne veritasu , sest Tammsaare oli Tõe ja õiguse III osas Pöögelmanni isikut prototüübina kasutanud ? </s> <s> Ehk jäi Treti tõlge Venemaal seisma just selle asjaolu tõttu , et Pöögelmann oli Leningradis see otsustaja ? </s> </p>
<p> <s> Lõputult kerisid end mõtted , lõputult venisid maastikud , igavad raudteeveersed maastikud . </s> <s> Millal ometi jõuab suitsev susla pealinna , millal ometi saab Jott Tee suure ametivenna palge ette ! </s> </p>
<p> <s> Tammsaarele olid täna väga rasked need viimased trepiastmed linna raamatukogu teisele korrusele . </s> <s> Ta nägi küll , et direktor Sibul on teda märganud ja trepimademel ootab , aga ta ei jaksanud . </s> <s> Üles direktori kabinetti jõudnud , ühmas ta , et rinde all rebib , aga ei annud mahti tervisest kõnelemiseks , räntsatas lähemasse tooli ja küsis nagu alati : “ Mis uudist ? ” </s> </p>
<p> <s> Anton Hansen ja Aleksander Sibul olid treffneristid ja usaldavad sõbrad juba tollest ajast ; Hansen käis raamatukogusse ajuti iga päev , Sibul otsis talle kirjandust välja ning võimaldas pühapäeviti , kui lugemistuba suletud oli , seal ajalehti lugemas käia , sest kirjanik ei tahtnud teiste lugejate tähelepanu äratada . </s> </p>
<p> <s> “ Uudiseid enam ei ole , on jäänud kuulujutud . </s> <s> Ja need on sünged , ” kostis kaastreffnerist külalise küsimise peale . </s> </p>
<p> <s> “ Kui punaarmee on kord sees , ei saa tast enam lahti . </s> <s> Oli rumalus lasta teda oma maale , see on seesama mis lasta oma korterisse lutikad . </s> <s> Nagu baaside leping sõlmiti , nii mina tegin puhta töö , põletasin oma arhiivi , et nad ei saaks peale mu surma selles sorida . ” </s> </p>
<p> <s> “ Kuulujutt teab , et nad võivad vabalt sorida ka eluajal . ” </s> </p>
<p> <s> “ Nad võivad sorida kelle tahes soolikateski . </s> <s> Ega terror ole Venemaal midagi juhuslikku ja mööduvat . </s> <s> Terror on kommunistlikus riigis paratamatu nähe , kuulub süsteemi juurde orgaanilise osana , sest see on ta olemasolu eeldus . </s> <s> Eksivad need , kes arvavad , et enamlased võivad kord astuda humaansele teele . ” </s> </p>
<p> <s> Sibul möönis , et küllap see nii on , ehkki inimene loodab ja toimib oma paremate lootuste kohaselt . </s> </p>
<p> <s> “ Lootused ei petagi iga kord , ” ütles Tammsaare ning jutustas , et Põrgupõhja Vanapagana dramatiseering oli üsna rahuloldav , ta oli teinud sinna vaid mõned tühised parandused ; ka Tõe ja õiguse tõlked edenevad tasapisi . </s> </p>
<p> <s> “ Sakslastel on oma Goethe ja Schiller , venelastel oma Lermontov ja Puškin , miks siis eestlastel ei võiks olla oma Tammsaare ! ” ütles Tammsaare ja naeris üle terve näo . </s> <s> Ta nägi õige reibas välja . </s> </p>
<p> <s> Sel ajal istus Jott Tee Balti jaamas juba trammi , et Kadriorgu logistada . </s> <s> Suure Tallinna kõik võlud olid kahvatud oodatava kohtumise ees , ta ei soovinud kusagil käia , vaid külmunud mere ääres pisut jalutada ja mõtteid kogudes aega parajaks teha . </s> <s> Poole seitsmeks oli kirjanik teda kutsunud ja Jott tahtis olla väga täpne . </s> </p>
<p> <s> Huvitav , kas Tammsaare teab kõiki jutte , mis tema kohta liikvel on , ja kui teab , kuidas neisse suhtub . </s> <s> Või ehk juttude vastukäivus nullib need tema silmis ? </s> <s> Tammsaare on endasse tõmbunud - on suur lobiseja ; elab pillavat elu avaras korteris ja peab teenijaid - tal pole raha raadio ostmiseks ja kabineti mööbli pidid ülikoolikaaslased kinkima ; käib õige torus pükstega - on koduski heas ülikonnas ; käib turul jala , et trammiraha kokku hoida - istub igal hommikul turu peatuses trammi , kalasabamantel seljas ja soni peas . </s> <s> Miks küll nii palju jahvatatakse inimesest , kes piinlikult väldib igasugust tähelepanu , koguni tema blondid vuntsikesed on täiesti märkamatud ? </s> <s> Jott Tee tuli sobilikule mõttele : inimesed armastavad Tammsaaret ja tahavad tema nime aina suhu võtta , ja nad kõnelevad , kuidas Tammsaare nende meelest võiks olla ; kui nad ütlevad , et Tammsaare pistab üksipäini kogu kultuurkapitali nahka , siis nende meelest oleks see loomulik : kes siis veel ! </s> </p>
<p> <s> Kuidas kirjeldada Tammsaaret või õieti küll Anton Hansenit , seda silmapaistmatut ja silma paista tahtmatut ? </s> <s> Ühed on rõhutanud , et näeb vana välja , nägu murekortse ja naerukurdusid täis - eks see ole õrnanahalistele omane ; teised on väitnud , et hästi säilinud , pole halle juukseidki - eks see ole blondidele omane . </s> <s> Ei teagi , mis on Tammsaarele ainuomane . </s> </p>
<p> <s> Tammsaare rühkis kodu poole . </s> <s> Oli must reede , ta polnud raha saanud . </s> <s> See rikkus tuju , halvad asjad tulid meelde . </s> <s> Tuli meelde seegi , kuidas mõne aasta eest kirjastused tasusid autoritele igasuguste raamatutega , neid anti veerandi võrra odavamalt kui turuhind oli , nii et kirjanik võis neid kompsu panna ning käia müütamas raamatukauplustele ja sõpradele ja nõnda lugeda honorar kätte saaduks ; ja kord siis ühes raamatupoes müüjatar kiljatas teda järjekordselt nähes uksest sisse astuvat : Täna ei ole mul teile mitte midagi anda ! , justkui oleks Tammsaare mõni tüütu kerjus või vaene sugulane ; niisugused asjad teevad hellaks . </s> <s> Seegi tuli meelde , et Elu ja armastus oli olnud politseis kaalumisel , kas seda mitte konfiskeerida . </s> <s> Ela siis hästi ja kirjuta südametunnistust mööda . </s> <s> Või südametunnistusest mööda , mõtles ta kodu ust avades . </s> </p>
<p> <s> Kell hakkas veerand seitse saama . </s> <s> Kui Jott Tee nüüd tasakesi , õige tasakesi Koidula tänava suunas liikuma hakkab , kas jõuab siis sündmatult vara pärale ? </s> </p>
<p> <s> Näe ongi ! </s> <s> Must raudtara , jalgväraval number 12. </s> <s> Avar eesaed , lumme labidalaiune jalgrada roogitud . </s> <s> Jott Tee astus halli majja sisse , uuris elanike nimetahvlit . </s> </p>
<p> <s> Ei olegi ! </s> </p>
<p> <s> Mis nüüd ? ! </s> </p>
<p> <s> Nagu tellitult tuli trepikotta keskealine naisterahvas . </s> </p>
<p> <s> “ Vabandage , proua , kus siin elab kirjanik Tammsaare ? ” </s> </p>
<p> <s> “ Ei ole küll kuulnud siin sellenimelist elavat . ” </s> </p>
<p> <s> Nad mõlemad olid nõutud . </s> </p>
<p> <s> “ Aga härra Hansen ? ” </s> </p>
<p> <s> “ Jajaa , härra Hansen küll , härra Hansen elab otse siin kõrvalmajas . </s> <s> Tema elab 12 A ! ” </s> </p>
<p> <s> “ Palju tänu , jääge terveks ! ” </s> </p>
<p> <s> Lai pruun trepp massiivse käsipuuga . </s> <s> Teine korrus . </s> <s> Paremat kätt vasest nimeplaat A. Hansen . </s> </p>
<p> <s> Hauavaikus terves majas . </s> <s> Ainult Joti südame põksumine . </s> </p>
<p> <s> Jott vajutas kellanupule . </s> </p>
<p> <s> Uks avanes peaaegu silmapilk . </s> </p>
<p> <s> Nutetud näoga tütarlaps , valge põll ees . </s> <s> Teenijanna vist . </s> </p>
<p> <s> “ Vabandage , mul oli härra Tammsaarega kella poole seitsmeks kokkulepe . </s> <s> Kas tohib sisse astuda ? ” </s> </p>
<p> <s> Tütarlaps vaatas teda nägemata silmadega . </s> </p>
<p> <s> “ Anton Hansen on surnud . ” </s> </p>
<p> <s> Uks pandi tasakesi kinni ja tehti jälle lahti . </s> </p>
<p> <s> “ Nüüdsama . </s> <s> Pisut enne kella kuut . ” </s> </p>
<p> <s> Uks klõpsatas kinni . </s> </p>
<p> <s> Jott Tee istus trepiastmele maha . </s> </p>
<p> <s> Ajalugu on lõppenud , mõtles Jott . </s> <s> See on nagu 1933ndal , kui Vilde suri , siis ka lõppes üks peatükk , kõige ilusam peatükk Eesti ajaloos , järgnes vaikiv ajastu , mille tuleku vastu oli Vilde häält tõstnud oma surmaeelse Läkitusega eesti rahvale . </s> <s> Aga nüüd lõpeb üleüldse . </s> </p>
<p> <s> Eesti rahvas pidas jälle matuseid . </s> <s> Oli 20. november 1941. </s> </p>
<p> <s> Iga Vanemuisesse astuja laskis kõigepealt pilgul ringi käia , iga tulija nägu läks silmnähtavalt heledamaks , kui nägi , et sirbid ja vasarad tükkis viisnurkadega on koristatud , aga haakriste pole veel üles riputatud . </s> <s> Oli justkui kahe vihma vaheaeg , õnnis hingetõmbepaus - saatuse ajapikendus võib-olla . </s> <s> Kõik mäletasid - Eesti Vabariik oli kestnud 21 aastat 7 kuud ja 9 päeva . </s> <s> Kas tuleb ta jälle , on ta vaid varjusurnud ? </s> </p>
<p> <s> Saalis valitses pidulik vaikus . </s> <s> Leinaline muidugi , aga miskit oli seal veel , mingi salajane kokkukuuluvustunne , mingi nukker rõõm - elame veel , kes me ajast üle oleme jäänud ; meid on palju , suur saal puupüsti täis . </s> <s> Näe sakslased tegid venelastele tuule saba alla , vast pöörab elugi paremaks ; meid röövel päästis röövli käest , seda muidugi , aga sakslane on ikkagi eurooplane . </s> <s> Siiani oli lapsemeelselt ja ajalookogemuse tõttu usutud , et sakslane on hullem , kuna tsaarivõim jäi Balti kubermangudele suhteliselt kaugeks ja venelastest oli suheldud peamiselt harjuskitega , ent nüüd andis ajalugu uue , vapustava kogemuse , mis sundis unustama vana vaenu balti parunite vastu , nii et rahvas tervitas saksa sõdureid kui päästjaid . </s> <s> Miina Härma kirstu kõrval seisiski mitu saksa sõjaväemundris esindajat välikomandatuurist . </s> <s> Need olid noored avalad näod , jälgisid osavõtlikkusega võõra rahva leinatalitust ega seganud end millessegi . </s> </p>
<p> <s> Miina Härma lamas rukkilillsinises sametkleidis , kõhnaks põdenud keha kaotanud palju oma imposantsusest , ent näojooned majesteetlikud . </s> <s> Eesti laulujumalanna , hõbevalge peaga lumivalges kleidis helilooja ja koorijuht , keda noored mehed laulupidudel otsata rahvahulga juubeldades olid kätel kandnud ja kelle orelikontserte juba kauges nooruses oli tungelnud kuulama nii palju austajaid , et kas Peetri kirik lõhki . </s> <s> Miina Härma , Aino Tamm , Anna Haava , need kolm . </s> <s> Nüüd oli Haava leitud kodu lähedalt kaupluse keldrist pommipagulusest , üks tekk all ja teine peal , käsikirjapakk pea all ja eluvaim ikka sees . </s> <s> Tammest ei teatud midagi . </s> <s> Härma oli sõjapaos olnud maal ja seal haigeks ning nõrgaks jäänud . </s> <s> Ta ei mänginud saatusega pimesikku , ta teadis : Küll ma nüüd varsti tõusen ja see saab olema üks tõusmine ! </s> </p>
<p> <s> Joti meelest oli see eriline matus , tuldi kokku küll Härmat ära saatma , kuid lahkuja jäi nagu kõrvaliseks , tähtsam oli elamus , mis valdas sõjapaost , varjenditest , rüüstatud ja põletatud kodudest ning lahinguväljalt kokkutulnute meeli ; see oli isamaaline aktus . </s> <s> Isamaa tütar oli Härma ju olnud . </s> <s> Nii oli jäänudki , nagu ta viieteistaastase tüdrukuna Matthias Johann Eiseni sõnadele viisi oli loonud - </s> </p><lg type="free"><l> Isamaa , õitse sa , </l><l> sinule enese olen ma annud , </l><l> kätkist nii kaua kui hauda mu pannud . </l></lg>
<p> <s> Teisiti kui harilikult , lausa ilmutuslikult kõlasid need sõnad täna ! </s> <s> Just täna oli see laul tõeks läinud , tema sügavam mõte ilmsiks saanud ning ajast ülejäänutele uueks tõotuseks muutunud . </s> <s> Püstijalu hardusega , otsegu saatust vannutades lauldi Härma loodud laulu Veel kaitse , kange Kalev ! </s> <s> Härma oli ütelnud : Kui rahva hing haigestub , on talle parimaks arstimiks laul ja muusika . </s> <s> Seegi läks täide otse painajalikul moel : juunikuus oli küüditusvagunitest kaikunud Härma komponeeritud leinalaul ööbiku surmast - Jumalaga , kohav laasi ! , süüta inimeste tapiteel oli lauldud teisigi heroilisi või kurbi laule , mille kaja kostis mahajäänute südames . </s> <s> Neid inimesi leinati täna kui teadmatusse kustunuid . </s> <s> Härma oli siin rahva keskel , Härmat ei leinatud , talle avaldati austust ja tänu . </s> </p>
<p> <s> Üks troostimatu siiski leidus . </s> <s> Paksus maainimese rõivas naine oli tõelikus kaotusvalus , ta seisis üksipäini tooliridade vahekäigus , värisevad lilleõied kirstu jalutsit puudutamas , ta vaatas üksisilmi kadunut ega kuulnud vist midagi peale oma mõtete . </s> <s> Kes ta oli ? </s> <s> Keegi Kroonlinna perioodist ? </s> <s> Ustav õpilane ? </s> <s> Andunud koorilaulja ? </s> <s> Keegi õdede lastest , kellest vähemalt nelja oli Härma kasvatanud aastaid nagu oma last ? </s> </p>
<p> <s> Jott Tee tahtis olla teine ainuke leinaja , aga ei suutnud , mõtted kiskusid hargu . </s> <s> Niipea kui talle meenus , et polnud Härma suust iial ühtki venekeelset sõna või väljendit kuulnud , ehkki Härma oli tosin aastat Kroonlinnas veetnud , nii meenus Jotile vastandlikkuse printsiibil , et nõukogude võim oli vaevalt pool aastat kehtinud , kui Loomingu jaanuarinumber tõi ära esimesed pesuehtsad punased värsid . </s> <s> Igasugusest ütlemismõnust ilma , vabad vähimastki kunstitaotlusest , niisugustena ilmusid nad lugeja lauale , autorist olenemata ühte nägu nagu läbi kopeeri kükitatud . </s> <s> Kust küll tulid need punalipud-tornitipud nii valmisolevana üle öö ? </s> <s> Võis ju pidada ootuspäraseks , et Kärner laulis : Astub julgelt töölisvägi Stalinliku lipu all , Pole tõkkeks mingi mägi , Sügavus , ei kaugus tal . </s> <s> Või Barbarus : Nüüd liikuma on pandud massid Sirpvasardatud , viisnurk rinnas ; Uut laulu laulame nüüd kooris Kõik rahvad - liitund üheks pereks . </s> <s> Aga et Merilaas - uskumata , tema ka , ja veel nii sõnasuutmatult , ise vormivirtuoos : Nüüd värss , karga välja kui teritet tääk , Ja kriimusta muganend hinge ; Rahvas nüüd loovaks ja õitsevaks tööks , Lenin , su käe järgi joondub . </s> <s> Üksi Pedro Krustenil oli midagi öelda - </s> </p><lg type="free"><l> Kas on tark see lind , kes puuri </l><l> jääb , kui avatud on uks </l><l> vastu taeva siniruumi ? </l></lg>
<p> <s> Miina Härma lendas ära . </s> <s> Teine on lugu rahva ja tema laulikutega , kes tahavad edasi elada ja kelle lapseloomuses on tung kiita saada , olgu või vallutajatelt . </s> <s> Aga Laulujumalanna Miina Härma elu saldo oli truudus , mitte au , ja oma kuldkäevõru , Eesti Häätegeva Seltsi annetuse , kinkis ta ära kohe 1918ndal isamaa altarile - noore Eesti Vabariigi kullafondi , sest seda oli isamaale tarvituseks rohkem vaja kui temale uhkuseks ; ja oma armsamast , saksa soost aadlikust loobus Härma ustavuse pärast isamaale , jäädes vallalise seisuses nõndaviisi ometi ustavaks ka noorusearmastusele . </s> </p>
<p> <s> See on siiski võimalik . </s> </p>
<p> <s> Adson tuli aiast kõnniteid pühkimast , lund polnud enam ollagi , maa oli paljas ja külmanud . </s> <s> Adson asetas luua ja prügikühvli keldritrepile ettevaatusega nagu kallisasjad , et mitte ümberkukkumise kolinat tekitada , ja kuulatas : majas vakka kõik . </s> <s> Tema elukaaslane kuuldus öö läbi sahtleid avavat ja unerohtu otsivat , küllap neid pulbrikesi , mis Barbarus välja kirjutanud ja mis ainumalt pidid avitama ; ehk sai nüüd hommiku eel naha silmadele . </s> <s> Underil oli oma unerituaal : ta luges - mitte lambaid ! - värsse , iseäranis üht Der Du von dem Himmel bist , tundide viisi , seda ja teist värssi , tegi lahtise akna all sügavhingamist ja lõdvestusharjutusi enne voodisse heitmist , aga pidi ikkagi tõusma ja võtma kas isofeni või novobromiini või phanodormi või kõiki neid järgemööda , aga Barbaruse pulber oli parem . </s> <s> Unetus ja hirmsad peavalud , närvidest tingitud , olid tal Siuru-ajast saadik . </s> <s> Ent kui tervis korras , siis ka ei pruukinud Under rahus magada , ta ütles , et head mõtted tulevad kui vargad öösel , siis pidi kalli uneaja luuletuse vastu vahetama , ja kui poetess tõusta ei viitsinud , kirjutas tapetile . </s> <s> Tapeti saab hädakorral uue , aga öösse kadunud luuletust ei leita iial , arvas ta . </s> </p>
<p> <s> Under tavatses magada täiskasvanud tütardega ühes toas - Printsess oma kahe tsessiga - , kuna Adsoni tarvis oli kušett toa ukse taga trepivõre ääres . </s> <s> Adson tahtis käepärast olla , kui elukaaslase magang eriti halb oli , parematel aegadel elas Adson allkorrusel ja Marie Underi öised paljajalasammud tümpsusid ta pea kohal , neid oli armas kuulda ja nendest luuletada , et siis varavalges susata leheke värskete värssidega ukseprao alt elukaaslase tuppa - tema lahkeks üllatuseks ja meeleolu tõstmiseks . </s> </p>
<p> <s> Nüüd märtsis 1943 polnud paljajalasammud võimalikud , kütmata maja tõttu magati villases mütsis , villased sukad jalas , tihti nagu sõdurid lahti riietamata . </s> <s> Poolest saadik rõivil oli öiti harjutud elama : kui pommitamist polnud karta , siis oli karta küüditamist , ja kui küüditamist polnud karta , siis oli karta arreteerimist . </s> <s> Inimesi kadus iga päev ja nende kohta ei tohtinud küsida . </s> <s> Punane ja pruun veski töötasid ühtviisi lakkamata . </s> </p>
<p> <s> Kõik oli nii , nagu Marie Under ütles vastses luulekogus oma mureliku suuga - </s> </p><lg type="free"><l> Paneks oma keele kauaks lukku : </l><l> suudab ta siis muuta seda hukku ! </l><l> Olgugi kõik sõnad vihast haljad , </l><l> relv on haljam kui need sõnad paljad . </l><l> Kuulmagi ei taha seada kõrva : </l><l> eilsest rohkem teadma tuhat mõrva . </l></lg>
<p> <s> Vabaduse puiestee äärses aias puujuurel istudes oli Adson taralippide vahelt jälginud noid viimisi - nii saabuvad kui lahkuvad venelased tegid põhjaliku väljaröövimise , sadade koormate kaupa veeti toidukaupluste tagavarasid , natsitud korterite mööblit , rekvireeritud loomi , mobiliseeritud noormehi , küüditatavaid naisi ja lapsi ; vastassuunas veeresid laskemoona koormad ja punaseristiautod ; tulid sakslased , nendegi rinne vajas toitu ja sõdureid , nendegi poliitiline politsei tarvitas toorainet . </s> <s> Aga sakslased vähemalt ei surunud oma ideoloogiat peale , ei värvanud parteisse , ei sundinud Mein Kampf'i tõlkima ega kiusanud kirjandust taga . </s> <s> Elukaaslase Mureliku suuga tuleb juba teises trükis perastikku . </s> </p>
<p> <s> Adson läks kööki , hakkas nuputama , mis Underi juubelilauale kombineerida : mõned võõrad olid õhtuks ju kutsutud , need igapäevased , kes oleks kutsumatagi tulnud . </s> <s> Johannes Aavik abikaasaga , Henrik Visnapuu , August Gailit , August Mälk ja Erika Aulik abikaasaga . </s> <s> Vaevalt sai Adson põlle ette , kui uksekell tirraski . </s> <s> Oli telegramm . </s> <s> Adson oli harjunud elukaaslase korrespondentsi lugema ja tema eest kirjadele vastama , et ära hoida närvivapustusi , oli ta ju Printsessi paaž , trubaduur ja erasekretär . </s> <s> Telegrammis seisis : Tervitan Teid tähtsünnipäeval südamlikult Eesti Kirjanike Liidu maiste jäänuste nimel , mille ajutiselt pooltühjades ja ahtamaks jäänud ruumides ümber liigun peaaegu üksi ; Peet Vallak . </s> </p>
<p> <s> Adson otsis välja normileivapätsi , mida oli kapis peidutanud , tõi sahvrist võikillu , selle oli saanud vahetada kirjanike suitsutalongi vastu . </s> </p>
<p> <s> Jälle uksekell . </s> <s> No on ! </s> </p>
<p> <s> Jott Tee ! </s> </p>
<p> <s> “ Missugune üllatus ! </s> <s> Kahjuks pole Marie Under veel tõusnud , aga ma annan tervitused ja lilled edasi . </s> <s> Mariel on kindlasti lõpmata hea meel , kui kuuleb , et keegi on Tartust tulnud , niisugustes oludes ! </s> <s> Tuglaski saatis vaid tervituskirja . </s> <s> Ma tänan teid ! </s> <s> Õnnelikku tagasiteed ! ” </s> </p>
<p> <s> Ja klõpsataski uks kinni . </s> </p>
<p> <s> Jott oli lootnud Underit vähemalt hetkeks näha saada , et kinnitada oma lugupidamist imetlusväärse luuletuse Jõulutervitus 1941 autorile . </s> <s> Adsonit , toda Kerberost ei olnud mõtet rahutuks ajada , too Sänna trubaduur on Underi kiitmiseks patendi võtnud . </s> <s> Nii jääbki Jotist ütlemata , et Mureliku suuga on eesti luule tippude tipp , vast ainult Kivi südamelt võiks võrdne olla . </s> </p>
<p> <s> Kas ülakorruse kardin liikus või oli see meelepete ? </s> </p>
<p> <s> Jott lehvitas igaks juhuks , läks siis tagasi vaatamata minekut , ja märtsikuise , lumeta Nõmme männid said kuulda - </s> </p><lg type="free"><l> Astun vaikset jõululumist rada </l><l> üle kannatanud kodumaa . </l><l> Igal lävel tahaks kummardada : </l><l> ükski maja pole leinata . </l><l> Vihasäde hõõgub muretuhas , </l><l> nördimusest kalk ja valust hell on meel : </l><l> ei saa mitte olla jõulupuhas </l><l> sellel valgel jõulupuhtal teel . </l></lg>
<p> <s> Artur Adson suundus jälle kööki . </s> <s> Aga tal tuli veel mitut puhku lilli vastu võtta ja vabandada : Marie Under ei ole veel tõusnud . </s> <s> Sellega oldi harjutud : kui Marie Under oligi tõusnud , siis kahjuks polnud ta kodus , isegi mitte - või eriti mitte linnapea delegatsiooni jaoks ; need tõid kingiks orderi villasele palituriidele ning jalatsitele . </s> <s> Kuninglik kingitus , kõik pesud ja riidetükid olidki toidu vastu vahetatud , aga ikka oli elukaaslane kümme kilo kergemaks saanud , nägu teisel kui kitsejälg . </s> <s> Toiduhankimise retkedel käis Artur üksi , tema Mari kõndis kõik need tunnid väsimata mööda tube , käed rinnal palvuseks risti ja luges ühtsama juhuslikku salmijuppi . </s> <s> Adson aga luuletas teel olles - </s> </p><lg type="free"><l> Kui mina vällä lää nink sa jäät siiä , </l><l> sis sinu kambre huulde ma su jätä , </l><l> siin häste hoietu ma sinnu tiiä </l><l> nink helle' mõtte' kotust üten võta . </l><l> Nii jäät sa kodu mul kui karpi kallis asi , </l><l> nii hää om mõttil lennüskellä sinnä . </l></lg>
<p> <s> Marie ei tulnudki alla , enne kui esimeste külalistega . </s> </p>
<p> <s> Juubilar ei olnud oma toas asjata aega viitnud - ta oli kaunis ! </s> <s> Rasked , küpse leiva värvi juuksed , lahk ühel küljel , olid hoolega soetud ja langesid õlgadeni . </s> <s> Sirge , ilusa hoiakuga selg piilus ennesõjaaegsest kleidist , kuuekümneaastane kadestamisväärne selg . </s> <s> Ta naeratas ! </s> </p>
<p> <s> Otsatoa uksed lükati lahti , siin oli ahjule pisut puid näidatud , ja pilk lauale rahuldas külalisi täielikult . </s> </p>
<p> <s> “ Marie ! </s> <s> Te olete võlur ! ” </s> </p>
<p> <s> “ Mitte mina , ” naeratas juubilar . “ Minu mees korraldab kõik . </s> <s> Tema teab minu pesu , rinnahoidja ja suka numbri . </s> <s> Kõik majandusasjad ta korraldab . ” </s> </p>
<p> <s> Naerdi lõbusalt . </s> <s> Johannes Aavik praalis : </s> </p>
<p> <s> “ Vai kurrat ! </s> <s> Minu kodus on küll kord majas ! ” </s> </p>
<p> <s> Naerdi veel lõbusamalt . </s> <s> Under koputas sõrmenukiga vastu söögilauda , nagu oli vana komme , kui keegi kurja vandus : nõnda tühistati kurja väljakutsumine . </s> <s> Proua Aulikul kui seltskonnas võõramal oli pisut piinlik . </s> <s> Ta kiirustas külakosti lauale panema . </s> </p>
<p> <s> “ Siin on kõike küllalt , ent siiski . </s> <s> Tordiks puudusid mul vajalikud ained . </s> <s> Küpsetasin koogi , aga paistab et on jäänud keskelt klintsi . ” </s> </p>
<p> <s> “ Ajame kehvade aegade süüks , ” naersid teised . </s> <s> Mälk suurustas : </s> </p>
<p> <s> “ Käisin Valgamaal , seal elatakse ka , üks kõrs suun , teine persen , aga purgitäie koort tõin juubelikingiks ära . ” </s> </p>
<p> <s> Jälle pidi juubilar vastu lauda koputama , ehk küll kurja just ei vannutud . </s> </p>
<p> <s> “ Ärge koputage , armuline proua , ega mul olnud nali vinge tuulega Õismäelt jalgratta seljas vänderdada , kui maha oleks kukkund , kohe kallis koorepurk katski ! ” </s> </p>
<p> <s> Lõbusas tujus istuti lauda , võeti ette , viina ei olnud , alustati kuivalt . </s> <s> Räägiti kirjanduse asjadest . </s> </p>
<p> <s> “ Kas olete kuulnud , mis Allekesega neljakümnendal juhtus ? ” küsis Mälk . “ Salaasi , mulle räägiti alles eila . ” </s> </p>
<p> <s> “ Mis ta'ga ikka juhtuda sai , kõrge koha sai , ” teadis Adson . </s> </p>
<p> <s> “ Sai küll . </s> <s> Aga mis - kutsuti haridusministeeriumis koosolek kokku , Alle võtab kõrged toonid : nii ja nii , pole uusi massilaule , seltsimehed heliloojad ei tunne luuletekste ! </s> <s> Siis helilooja Jürme võtab sõna : Ma olen meie paremaid luuletajaid ikka viisistanud ka , muuhulgas seltsimees Alle luuletuse Käib lapsuke Jeesus maailmas . </s> <s> Alle plahvatas , kargas püsti , põrutas rusikaga vasta lauda : Ja otsisite , kurat võtaks , just selle luuletuse välja ! ” </s> </p>
<p> <s> Jälle pidi juubilar vastu lauda koputama , küll mitte nii kõvasti kui ametivend Alle . </s> <s> Teised naersid et kõht kõver . </s> <s> Üksi Visnapuu oli sõnatu , Under vaatas teda üle laua vidukil silmi : poolteist aastat tagasi mattis Visna oma Ingiks hüütud naise , nüüd veel olevat kaotanud Siiks hüütud südamedaami , kes ära mehele läks . </s> </p>
<p> <s> “ Alle olla parteisse astunud . ” </s> </p>
<p> <s> “ Mis ta sinna ära kaotas ? ” </s> </p>
<p> <s> “ Kui muidu ei saa . </s> <s> Hing ihus , elu kallis ! ” </s> </p>
<p> <s> Gailit läks hoogu : </s> </p>
<p> <s> “ Elu kallis jah ! </s> <s> Sa viimane vigur ! </s> <s> Pange tähele , kuidas kõrges eas tudikesed lähevad juba videviku ajal varjendisse - klapptool kaenlas , kartes õhurünnakut , tuleb siis seda või ei tule . </s> <s> Nad teavad , et on jäänud vähe aega ilmas elada , nad on pika eluaja jooksul elu hindama ja armastama õppinud . ” </s> </p>
<p> <s> Under pilutas silmi , öeldes unelevalt : </s> </p>
<p> <s> “ Elada , elada ! </s> <s> Härra Aulik , kuidas saaks elada saja-aastaseks ? ” </s> </p>
<p> <s> “ Muudkui elada , ” arvas Aulik . “ Minutist minutisse , tunnist tundi , päevast päeva . </s> <s> Ja sada aastat möödub nagu üks viuh ! ” </s> </p>
<p> <s> “ Möödas , ennekui arugi saad . </s> <s> Sajastki vähe ! ” kahetses Under . </s> </p>
<p> <s> Proua Aulik pani tähele , et Gailit tõstis Underi vanema tütre jalad oma sülle , mispeale Daggy ei pahandanud , vaid vaikselt naeratades jalad tagasi libistas ja lauanaabrist pisut nagu eemale tõmbus . </s> <s> Kas oli see mees enne tulekut kuskil märjukest maitsta saanud ? </s> </p>
<p> <s> Vaadati saabunud telegramme ja tervituskirju , Kõikidel ümbrikkudel oli kaks lillat Hitlerit kõrvu või ülestikku . </s> <s> Üks jääks kergeks kõige kergemalegi kirjale . </s> <s> Rikas riik . </s> <s> Deutsches Reich . </s> </p>
<p> <s> Naerdi Oskar Lutsu tervitust . </s> <s> Ümbrikul seisis : Täpset aadressi ei tea , aga küsige sealt kuskilt , kus ta elab . </s> <s> Ja kitsuke sedel : Ave Maria ! </s> <s> Sinu esteetiline üleküllus ! </s> <s> Sügavas harduses suudlesin su pilti ajalehes . </s> <s> Kui kord peaksime nägema teineteist , siis suudlen su ilusat laupa ! </s> <s> Sinu O. Luts. </s> </p>
<p> <s> “ Härra Adson , kas te ei lähe armukadedusest siniseks , nad kõnelevad juba sina , ennegu kohtunudki on ! ” naeris härra Aulik . </s> </p>
<p> <s> “ Ma olen sellest probleemist luuletanud , nagu siurulased peaksid mäletama . ” </s> </p>
<p> <s> Adson kerkis püsti , võttis morsiklaasi kahe kämbla embusse ja deklameeris : </s> </p><lg type="free"><l> “ Ke mino ärävalito , om naine , </l><l> ke armastano , paljo armastano , </l><l> ke elänü , kel siski elo maine </l><l> ei ole midägi viil narmastano ! </l><l> Ke katekõrdselt hindap kõike ello : </l><l> ta näep , mis keväjä ning tõise vahe , </l><l> nink egä miil juup temäl ekä illo </l><l> ja tilkagi ei jätä karikahe . ” </l></lg>
<p> <s> Ning Adson jõi oma klaasi tilgatumaks . </s> </p>
<p> <s> Plaksutati . </s> <s> Väga ilus lauakõne ! </s> <s> Elagu juubilar ja tema truu trubaduur ! </s> </p>
<p> <s> “ Es oleki vastne lugu . </s> <s> Om ilmunu luuletuskogun Vana laterna . </s> <s> Pääliskiri om : Ei ole armastano tütarlatsi . </s> <s> Siss oll viil Siuru aig , nigu mõni vast mälet , siurulase esi - nigu Visnapuu ja Gailit ja Under ja Adson - iks piass tuud mäletämä . </s> <s> Egä midäki ei ole süämeasju man muutunu . </s> <s> Pallalt et sõda käüp , a küll tuul kah ütskõrd lõpp tule , ” seletas Adson lahkesti . </s> </p>
<p> <s> Kell kaks öösel võttis Gailit Tuglase kirja ja hakkas seda pikkamööda ja kõva häälega ette lugema , peatades iga lause juures . </s> <s> Võngutas pead , kutsus Visnapuud appi , et selgitada välja lauseehituse vead . </s> </p>
<p> <s> “ Ära mässa , vana siurulane , teise siurulase vastu , kes on teispool veremerd ja varemevälja Tartus ! </s> <s> Temast oleks veel asja , aga näe Alle ja Barbarus ja Semper mängisid valeturakat , kui ka sakslased neid ära ei noki , oleme neist ometi ilma , ” noomis Adson . </s> </p>
<p> <s> Ent Gailit , see pikk , kes omal ajal karikatuurides ühele lehele ära ei mahtunud , vaid pidi teisel jätkuma , võttis uue lause ette . </s> <s> Visnapuu , see kakskümmend sentimeetrit lühem , keda oli ikka kerana joonistatud , tahtis tema kõrvalt ära minna , kuid Gailit hoidis kuuehõlmast kinni . </s> <s> Adson muutus väga tõsiseks , talle tuli üht-teist meelde . </s> <s> Under aga uneles omas maailmas . </s> </p>
<p> <s> Kell neli lahkuti . </s> <s> Oli sünge kui hundi kõhus . </s> <s> Linn oli pimendatud , kuu tagandatud , maa lumeta , taevas pilves . </s> <s> Mälk kartis rattaga sõita - sõjaöösel Laglele , Aulikud lubasid teda öömajale võtta . </s> <s> Mälk ajas ratast käekõrval ja härra Aulik hoidis sadulast , abikaasa teise käe otsas , et mitte lahku eksida . </s> </p>
<p> <s> Aavik kadus pimedusse , kus ees tema proua juba hädaldas ja hüüdis . </s> <s> Neil oli viis minutit minna ja nüüd oli kuues käes , aga kodumaja ei kuskil . </s> </p>
<p> <s> “ Hoidke aialattidest ! </s> <s> Aialattidest hoidke , küll need kodu viivad ! ” õpetas Adson oma trepilt . </s> <s> Need olid ainukesed valjud helid sel lennukõlbmatul ööl . </s> </p>
<p> <s> Oli arvata : nad tulevad jälle . </s> </p>
<p> <s> Palav päev helgetas Võnnu üle , kuldne lõikusilm . </s> <s> Aga rüapõim jäteti seisku ja too ei olnud hingetõmbeks , too oli pigem hingepeetus : nüüd nad tulevad , iga hetk ! </s> <s> Mäletati venelase eelmist tulemist . </s> <s> Tookord olid võndlased luuavarre tare ukse ette susanud hüljatud maja märgiks - tulgu ja võtku , ärgu uksi lõhkugu . </s> <s> Laudast oli vankri ette hobuseks talutatud ruske pull , sest tall oli tühi , aga et pull oli ajanud ennenägemata auhaavamisele nii sõrad kui sarved vasta , siis oli pandud tema kõrvale kõndima kena tasase olemisega õhvake , ja pull oli tõmmanud põgenike vankri liikuma . </s> <s> Juhtlammas oli vankri perra sörkinud oheliku otsas , teised olid püsinud kobaras tema ümber . </s> <s> Teab kui kaugele ei jõutud minna , mindi Ahjale , elati tookord seal hulgakesi hunnikus nagu kilgid soemüüri praos , kuni rinne Võnnust läbi liikus . </s> <s> Esimest korda elus oli Jott Tee seal - Ahjal nagu teisedki - saunast tulles kamminud täisid seinapeegli peale , mis maha võetud ja lauale seliti pandud ; valged rammusad täid kukkusid robinal nagu herned klaasile siputama ; peegelpilt rohkendas neid elajaid , kes öeldi murest olema siginud - murest , mitte mustusest , sest ega mustemad oldud kui muidu . </s> <s> Täikammiga tõmmati nood juustest rabinal peegli peale ja hukati pöidlaküüne all mis prõksus . </s> <s> Vahepeal tõmbas suur täikamm Võnnus aidad-sahvrid-keldrid tühjaks , nii et rahu sai majja ja sõjapõgenikud võisid tagasi minna panipaiku täitma uueks arapiks . </s> </p>
<p> <s> Nüüd polnud veoloomaks pulligi enam ja nõnda tuli otsustada paigale jäämine ; ega saatuse eest nagunii pääse , sõda leiab inimese igalt poolt üles . </s> <s> Võtsid siis naised-lapsed pihku rehavarred ja kogunesid teeäärsele nurmele , et kaugele kätte paista kui rahulikud põllutöölised , kelle peale ei tasu laskemoona raisata - ehk jääb alevik pommitamata . </s> <s> Kaks vanapoolset meestki oli hulgas , neil kah undruk seljas ja hele rätt peas . </s> <s> Jott undrukut ei tahtnud , ja ega leitud ka nii pikka , et karvased sääred meesterahvast ei reedaks ; Jotil oli üks metsatukapoolne rukkihakk peidukohaks harjutatud . </s> </p>
<p> <s> “ Tuleva ! </s> <s> Postkontori punatse maja man joba ! ” </s> </p>
<p> <s> Jott Tee säädis käe päiksevarjuks ja vaatas : venib jah killavoor Kastre poolt . </s> <s> Tee läks tõstis teadaoleva rukkivihu hakist välja ning puges tühemikku ; naised seadsid vihu oma koha peale tagasi ja vaatasid kriitiliselt üle . </s> <s> Hirmu Jotil ei olnud , surmasoovi ka mitte , vastikustunne siiski . </s> <s> Tolle peletuseks mõtles Jott teise Võnnu mehe , Gustav Suitsu luuletusele Võõras vägi , mis pärast baaside lepingut kirjutatud . - </s> </p><lg type="free"><l> Veeres , vooris . Üle piiri . </l><l> Nagu teisest ilmajaost . </l><l> Sügispäike külmi kiiri </l><l> viskas pilverünka paost . </l><l> Tuli tanke , tuli tääke . </l><l> Võõras vägi , meie teed . </l><l> Kurisesid kurkujääke </l><l> meie teed ja meie veed . </l><l> Kolmas riik . Kui ähmas vaade ! </l><l> Mittekallaltungi taust . </l><l> Vihavennad . Üle maade </l><l> kokkulepe . Kätket kaust . </l></lg>
<p> <s> Esimesed kolonnid jõudsid talude vahele . </s> <s> Naised piilusid esiti silmanurgast , aga nähes voori edasi venivat , toetasid reha maha ning jäid selle najal avasilmi uudistama . </s> </p>
<p> <s> “ Issaristike , püha vaimoke , määndse tillukese mehe ! </s> <s> Latsekese peräkõrd ! ” sosistati . </s> </p>
<p> <s> “ Mes latsekese , kae viil , vai timäl latsekese , nail jo habena suun ! </s> <s> Nälgünü teese , mes muud , Vinnemaal om nälg , noore mehe saadeti sõtta söödäle . ” </s> </p>
<p> <s> “ Hobese teestel nigu kronokese ! </s> <s> Kas nee sutava suurestükke vetä , soldati piävä iks esi man rükmä ! ” </s> </p>
<p> <s> “ Seokese nüid Tarttu ärr võtva - ei ilma pääl ! ” </s> </p>
<p> <s> “ Vai viil ! </s> <s> Nämä ei jõua Hammastehe kah , viskava tansaman Võnnu keriku man vedru vällä ! ” </s> </p>
<p> <s> Naised naeratasid üksteisele vandeseltslaslikult . </s> <s> Väiksed võõrad mehed tundusid ohutud . </s> </p>
<p> <s> Järsku hakkas Miili halama : </s> </p>
<p> <s> “ A nämä ommava egäüts ommetegi kelleki imä latse ! </s> <s> Issaristike , kos mino hindä pojake ! </s> <s> Kos timä vaeseke küll vinne suurestükki piass takan vidämä , kõtt tühi , sent koolmisele võlgu ! ” </s> </p>
<p> <s> Kõigil olid pojad ja mehed kuskil , kel saksa mundris , kel vene mundris , sedamööda kuidas sünniaasta parajasti välja oli andnud . </s> <s> Kas peaks neil ka igapäevast leiba olema ? </s> <s> Kas kuskil külavahel susatakse pätsikene uudset , et võtke , pojakesed , maitske kah , ehk Jumal tasub minu pojakesele ? </s> </p>
<p> <s> Juba sõlmati toidukomps valla , võeti leivakants ja silgukarp , mis kellegil oli , astuti nood mõned sammud nurmelt voori manu . </s> </p>
<p> <s> “ Moi sõnn toose v voinee , ” ütles Miili ja pakkus värsket maaleiva pätsi soldatitele . </s> <s> Tervet pätsi ! </s> <s> Teisedki naised tulid lähemale , igaühel midagi käes või karmanis . </s> <s> Voor takerdas seisma , hobused hirnusid , ohvitserid vandusid . </s> <s> Tagumised mehed said asjast konkreetselt aru , üks kui teine hüppas nurmele , hakkas täägiga rukkihakke sorkima , peitu pugenud rahvavaenlast kahjutuks tegema . </s> <s> Oodatud valuröögatusi ei järgnenud , sõdurpoiste innukus vaibus sama äkki kui tekkinud oli - nurm avar ja hakke palju , ja kui nad nägid , milles asi , tormasid suutäit saama . </s> </p>
<p> <s> Varsti venis voor minekut , paks raudteehais järel . </s> </p>
<p> <s> Naistel oli kaua jutustamist ja muljete vahetamist , ennegu neile Jott meelde tuli ja nad teatama läksid , et tulgu kirjanikuherra vai seltsimees välja , sedapuhku möödas jälle , eks näis , kuis edespidi . </s> </p>
<p> <s> Jott Tee sai naiste vadinast aru , et hirm ja kartus oli seletamata kombel haleduseks pööranud , nagu see ainult naiste puhul mõeldav on . </s> <s> Okupatsiooniväed võeti koguni kenasti vastu - sollju da hlebom . </s> <s> Nojah , inimeseloomad ju nemadki , kui võtta igaüht üksikult ja ilma püssita . </s> <s> Aga nad olid tiražeeritud ja relvis , seda oleks pidanud naised kogu oma haleduses märkama ; ent naised on naised , nägid ainult toda , et tulejad näljas , muu pühiti peast . </s> <s> Ei olnud nemad teadlikud , et ühekaupa on vene inimene tšelovek , aga hulgakesi koos on nad ljudi , ja ljudi on kahtlemata midagi äraarvamatumat kui üksikud tšelovekid . </s> <s> Ei olnud naised lugenud ka 1939. aasta Visnapuud , ehk too küll peagu omanukamees on . - </s> </p><lg type="free"><l> Ei suutäit õhku , ei jalatäit maad </l><l> Eestimaast </l><l> võõrastele ratsudele ega jalameestele ! </l></lg>
<p> <s> Mis teeb nüüd see mees , Henrik Visnapuu nimi , kuidas mõtleb ta vastutada oma laulude pärast vallutajate ees seistes ? </s> <s> Ehk pääses minekut , nagu arvatakse paljud minema pääsenud olevat . </s> <s> Jott Tee ei üritanudki , keegi peab ka siia jääma , siin maal eesti keelt kõnelema ja kui Jumal annab , eesti keeles luuletama . </s> <s> Mis pattu temal , mis poliitilist esinemist , tema on ainult jott tee ; tema isiklikud tundmused ja läbielamised on kirja pannud hoopis teine mees , nimekas Henrik Visnapuu . - </s> </p><lg type="free"><l> Kui surmasüü olla on väike , </l><l> patt armasta oma maad , </l><l> siis kustugu jumala päike , </l><l> taeva tähtede müriaad . </l></lg>
<p> <s> See meenutas Mihkel Veske omaaegset keskustelu päikesega : Kaob kord eestlaste keele kõla , Ära siis sinagi tõuse ja ela ! </s> <s> Visnapuu oleks nagu taastulnud Veske . </s> <s> Ja kui saatus tahab , võib Jott Tee olla taastõusnud Visnapuu ; seda joont peab edasi tõmmatama selsamal maakotusel . </s> </p>
<p> <s> Jott Tee võttis kingad näpu otsa , astus paljaste varvaste mõnuga mööda roobastee leiget liivapüülit , vankrimäärdesed heinakõrred püksisääri vehmerdamas nagu kauges lapsepõlves . </s> <s> Jotile tuli meelde üks mäng , millega isa oli teda meelitanud üksluist teed käima - jookse telefoniposti manu , pane kõrv vasta posti ja kuula ja pea ümin meeles , kuula siis järgmist traadikandjat ja võrdle , neil igal on oma laul , mõnel nobedam , mõnel pikaldasem , teisel jämedam , teisel peenem . </s> <s> Võib-olla oli hääl laanest kaasa toodud , kui nad alles omal jalal kohisesid ? </s> <s> Või ehk ümisesid nad sõnumit , mis traate pidi lendas ja iga posti kohal jälle teine oli ? </s> </p>
<p> <s> Ühe sõnumiku - küll mitte traate pidi - oli Jotile sünnipäevaks saatnud ei keegi muu kui Kersti Merilaas . </s> <s> Too oli mullu üpris ootamata olnud - leida postkastist ilmselt pruugitud lillekaart , mille tagakülje tekstile puhas leht peale liimitud ja sellel värsid . </s> <s> Milleks mulle ? oli Jott imestanud , ja märgutanud siis , et küllap Merilaas sai öisel ajal salmiga maha , oleks tahtnud kellegiga seda rõõmu jagada , kedagi ei olnud ja äkki tuli talle meelde : odoot , Jotil on sünnipäev , saadan õige talle . </s> <s> Saatiski . - </s> </p><lg type="free"><l> Me hoone on võõra vilus </l><l> ja võõras näib kodupaik . </l><l> Kuid suletud luukide pilust </l><l> langeb lauale päikselaik . </l><l> Ja mõõdab aegade kadu </l><l> kella kumisev kruvike : </l><l> nüüd olla kaval kui madu </l><l> ja vagur kui tuvike . </l></lg>
<p> <s> Merilaas ei ole jott tee ega kruvike . </s> <s> Ent aja hoovust on ta küll tabanud - üht levinud olemisvõimalust , elamise trihvaa-varianti , et istu aga vaikselt peidus ja sobival minutil karga välja ning löö vastane kinni . </s> <s> Kas soovitas seda Jotile ? </s> <s> Või põhjendas selle salmikuga oma 1941. aasta Loomingu-luuletusi , ehk vajasid nood Joti ees põhjendamist , vast oli keegi ette laulnud , et Jott noid kangesti imeks pani ? </s> </p>
<p> <s> Hilja õhtul istus Jott lakalävel , kõlgutas kõhnu jalgu uinuva maailma kohal ning vahtis heledat kuunägu . </s> <s> Äkki ta käperdas tagasi , kaapis räästa varjust heinte alt ühe raamatu , mille formaadi käsikaudu ära tundis , ja istus tollega endisele paigale täiskuu paistusse . </s> <s> Kõik oli vait ja vaga . </s> </p>
<p> <s> Ammukaar oli too otsitud raamat . </s> </p>
<p> <s> Ammukaar jah , ilus vana sõna , ammune . </s> <s> Vikerkaar ja vibukaar ühelisi . </s> <s> Siin maal võib loodusnähtusest sõjariist saada , saabki , nagu luuletus oma sügavamas ilupõhjas võib relv olla , ongi . </s> <s> Läheb terav hetk mööda , saab pingul vibukaarest jälle seitsmevärviline vikerkaar , millest silmamõnu rohkem paistab kui ammuse olemise valu . </s> </p>
<p> <s> Nägi lugeda küll , silmaseletus selgemgi , kui all tares tattnina valgel oleks olnud - kui olekski viimast petroolitilka raatsinud raisata ja kui oleks tohinud seda raamatut nüüdsel ajal laotada puhtaks pühitud söögilauale . </s> </p>
<p> <s> Umbes koguteose keskpaigas leidus ühe jott tee - Eduard Koogi poeem . </s> <s> Paremaid värsse sealt Jott mäletas , aga tahtis veel üle kinnitada , et pealuu sees teele kaasa võtta , kui siit sugulaste juurest jälle oma aadressile läheb . - </s> </p><lg type="free"><l> Avati </l><l> tärinal väravad piiril . </l><l> Kärinal </l><l> tankide roomikud </l><l> rõhusid üle me põllu ja maantee , </l><l> murdsid läbi me rinna ja laante . </l><l> Värinal </l><l> jälgis hing relvastet jõukude </l><l> lõputuid ridu . </l><l> “ Nüüd on vabastet maa ! </l><l> Proleedil on pidu ! ” </l><l> Oo sina püksatu </l><l> Paradiis </l><l> Vilsandist Vladivostokini , </l><l> kuhu saatus meid peagi viis </l><l> närvide šokini ! </l><l> Võitlusist vabises Virumaa paas , </l><l> kuni </l><l> välja siit löödi Sarmaatia sõnn - </l><l> Piinade Paradiis - punane õnn . </l></lg>
<p> <s> Aga nüüd oli sõnn tagasi tulnud . </s> </p>
<p> <s> Te tulite , oli Sütiste luuletuse pääliskiri taastulnud Loomingus . </s> <s> Hästi tehtud värsid , sisult pisut palju imelikud . - </s> </p><lg type="free"><l> Mind mõistke , sõbrad , - võõrast vihakarmu </l><l> tund-tunnilt hingasin , et süda sees </l><l> lõi pööritama . Nagu enam armu </l><l> ei olekski me võidupäeve ees ! </l><l> Ma sinna sulgesin siis oma tarmu </l><l> ja kõik , mis sapilises valus kees . </l><l> Kas on see argus , nõrguv omakasust ? </l><l> Vast päästis see mind enneaegsest lasust ? </l><l> Nii tulen , sõbrad . Siin on minu käsi </l><l> ja vastutervituseks eilne põim . </l><l> Meid säästnud sama põlis-eesti säsi - </l><l> on kiri teine , aga üks on lõim . </l><l> Nüüd lähme koos . Nüüd enam me ei väsi , </l><l> nüüd kodumaa on meie ürgne võim . </l></lg>
<p> <s> Jotil oli hea võimalus siinsamas Balti jaama ees mõistatus lahendada . </s> <s> Ta küsis luuletajalt endalt otsesõnu , keerutamata ja valskuseta , nagu Sütiste ise ka loomulik inimene oli , kes häbenes pigem seltskondlikku viisakust kui inimlikku uudishimu : </s> </p>
<p> <s> “ Suguvend Johannes , mis te oma Te tulitega mõtlesite ? ” </s> </p>
<p> <s> “ Ah see ! ” muhatas Sütiste naerda . “ Nigol Andresen tellis . </s> <s> Ütles , minu Umbsed päevad ei lähe mitte , kui pole selgesõnalist ajakajalist avaluuletust . ” </s> </p>
<p> <s> “ Nii et Andresen on need Venemaalt tulnud kõrgeausused , keda avasüli vasta võtta ja kelle ees vabandada , et siin maalapil kah ellu oleme jäänud ? </s> <s> Pole paha ! </s> <s> Kartsin hullemat kuulda . ” </s> </p>
<p> <s> “ Einoh , mis mul Andreseni vastu ! </s> <s> Pahatahtlik ta ju pole , ehkki võimu juures , ” ütles Sütiste ägedasti kätega vehkides ning jalalt teisele kareldes nagu tema , rahutuma viis ja komme . “ Eks me natike nagistand kah , aga lõpuks jäin mõtlema : Umbsed päevad polegi nii halb päälkiri , eks too saksa aeg üks umbne aeg olnud ju , ega minu pandud Keskpäev kui luulekogu pealkiri tõesti eriti kõla . ” </s> </p>
<p> <s> “ Noh aga Arm , kas too jäi paika ? ” </s> </p>
<p> <s> “ Oi nood sonetid meeldisid Andresenile hullupööra ! </s> <s> Ta oli kaasa luuletama kippunud , mõni veerandsada parandust nõudis , tsükkel pidi veel paremaks saama , moodsamaks ! </s> <s> Nõukogulikumaks ! ” </s> </p>
<p> <s> “ Näituseks ? </s> <s> Teil on omad laulud pääs , nagu ma Ko-Ko-Ko-ajast mäletan - mis parandused tegite , mis iseäranis vastakarva oli , öelge too ! ” </s> </p>
<p> <s> “ Ah niisama tühja-tähja , haakrist sai ära nimetatud , et oleks juhmilgi selge , kellest jutt , ja nii muidu , võitlevamaks . </s> <s> Ühe sonetiga , kahekümne esimesega oli maadlemist , see sai üsna uus komponeeritud , lõpp sai et : Kuid tead , mu arm , et seda musta häbi Vaim suudab võita ainult mõõga läbi . ” </s> </p>
<p> <s> “ Ja mis ennem oli ? ” </s> </p>
<p> <s> “ Ja kui kord vaim siit suudab murda läbi , Eest leiab varemed ning hullumeelse häbi . ” </s> </p>
<p> <s> “ No kuulge , too pole ju poolegi see ! </s> <s> Kas Andresen või keegi teine ennemalt ka hüva nõu on pääle sundinud ? ” küsis Jott Tee ja lõpetas lause häält tasandades : “ Eesti Vabariigis , ma mõtlen ? ” </s> </p>
<p> <s> “ No kuulge , Jott Tee ! </s> <s> Kust ilmast siis teie tulete ! ” </s> </p>
<p> <s> “ Miks te enda juurde ei jää , Sütiste ! </s> <s> Te peate enda juurde jääma ! </s> <s> Mis saab noortest algajatest , kui meie , vanad läbilöönud säärast eeskuju anname ? ” </s> </p>
<p> <s> “ Noh , inimene mõtleb ju nii ja teisiti , ja tihti on vastukäivadki mõtted õiged , oleneb kontekstist ja ajahetkest . ” </s> </p>
<p> <s> “ Ja ajakäänakust - kas nii ? ” </s> </p>
<p> <s> “ Suguvend Jott , tuulenuusutaja mina pole ju olnd . ” </s> </p>
<p> <s> Sütiste ütles toda väga vaikselt , sest too oli tõsi ega vajanud häälekõvendust . </s> </p>
<p> <s> “ Ega ma teid süüdistagi , mina - oh ei , mis mina ! </s> <s> Mul on vaid hale meist kõigist ! </s> <s> Lohutada tahaks ma teid , julgustada ! </s> <s> Ja ennast ka ! </s> <s> Teist inimest on kergem julgustada kui ennast , ja siis mõtled , et teise julgus kiirgab ehk endagi pääle . ” </s> </p>
<p> <s> Oli külm , oli kõle , oli kõlekülm . </s> <s> Veebruaripakane oli hommikul peene uduvihma ees taganenud , nii et külmatunne pidi inimese enese sisemusest lähtuma ; siiski tõmbas Balti jaama hoonete vahelt jäine tuul nagu viiliga vasta põski . </s> <s> Sütiste tagus labakuid kokku , hõõrus palgeid ja ninaotsa , sellal kui vildikutes jalad - poolpidused tallutatud vildid , uskumata luksus ! - tänava kiilaskonarust veel kiilamaks hõõrusid . </s> <s> Sütiste pidi alatasa liikvel olema - nii vaimult kui ihult , teda märkasid sa kohvikus või koosolemissaalis alati kõigepealt ; mina olengi sellane rahutu , juba mu isa oli rahutu loomuga ja ema niisamuti , seletas ta ise , Rahutus peaks mu kõikide raamatute päälkiri olema , aga see nimi sai kohe alguses ära tarvitatud . </s> <s> Jott Tee pidas Sütistest üprisväga lugu : mees oli kirjutanud hiilgava luuletuse Hommik sepikojas , ta oli ise ka sepp nagu Joti õnnis isagi , ehk küll kellassepp , õppinud kellassepp , seega rohkem kui kellakuulja , ta oli kellaparandaja . </s> <s> Käisid jutud , et kui Sütiste sakslaste ajal Patareist vabaks lasti , palunud ta luba veel üheks päevaks jääda , kuna personali kaks kella olnud töökojas bensiini sees , ta tahtnud need enne korda teha ; valvur kohkunud : seesugust asja ei luba vangla sisekord ; ülem ka põrutanud : vangla ei ole hotell ega linna öömaja , kaks tundi ja olgu mindud ! </s> </p>
<p> <s> Juhan või Johannes , kuidas ta kunagi oli , viskas nüüd kaks näppu mütsiserva manu tolle kergitamise asendamiseks , nokutas pead ja ütles lõpetuseks : </s> </p>
<p> <s> “ Julgust , sõber Tee , julgust jah läheb vaja , aga kus seda müüakse , kui isegi leiba pole siin leivarikkal Eestimaal enam mitte . ” </s> </p>
<p> <s> Pööras veel tagasi , ütles : </s> </p>
<p> <s> “ Süda on raske , veli Jott , seltsimees Andresen kutsus välja , mis tal veel tahta , mitte ei mõista . ” </s> </p>
<p> <s> Jott Tee jäi vaatama , kuidas ametiveli üle liusklibeda läks , kühmas ja kulunud , ometi noor mees alles , spordimees pealegi . </s> <s> Järsku lõi ehmatusvälk nagu noaga rinde alt läbi . </s> <s> Oh seda pimedat sõgedust , eks kõnele Sütiste ju tänasest päevast : Kas on see argus , nõrguv omakasust ? </s> <s> Vast päästis see mind enneaegsest lasust ? ja otse anub : Mind mõistke , sõbrad ! </s> <s> Ellujäämisluuletus on too ! </s> </p>
<p> <s> Jott sirutas käe silme kõrguselt ette , nagu tahtes minejat peatada , aga taipas ise ka : milleks ? , mõtles siis ristimärgiga õnnistada , ent ei julgenud avalikus kohas , tõmbas käe häbistatult tagasi . </s> </p>
<p> <s> Imelik oli see telefonijutt tundunud , Andreseni hääl oli olnud vähimagi lahkuseta , tema hääle taustal oli Sütiste kuulnud venekeelset jõbinat , aga võib-olla tuli see raadiost ; väljakutsumise põhjust Andresen ei nimetanud , oli põigelnud : on rääkimist . </s> <s> Umbisikuline tegumood , mitte et peame nõu või tahan teiega nõu pidada või mul tulid veel mõned mõtted . </s> </p>
<p> <s> Too venekeelne jõbin ikkagi ? </s> <s> Ja Andreseni nagu sunnitud hääl ? </s> </p>
<p> <s> Mitte ei tahaks jälle Patareisse minna , sakslaste ajal oli seal lutikate pärast tulnud aknalaual magada , nüüd vast on täisid ja tarakane lisaks . </s> <s> Sakslased olid talle süüks pannud luuletust Kahurväelased , mis tegelikult kõneles Vabadussõjast ja oli kirjutatud eesti ajal , nagu ka stiilist aru saada , aga vene ajale sobiva luule puudumise tõttu oli sokutatud Sütiste teadmata trükki . </s> <s> Nüüd vast on asjaolud selgunud ja venelased võtavad teda omakorda pihtide vahele - ikka sellesama keskmise kvaliteediga Kahurväelaste pärast . </s> <s> Noh ja Vabadussõjas oli ta käinud ja sellest rohkemgi kirjutanud , juba Rahutuses mitu tsüklit . </s> </p><lg type="free"><l> Edasi , püssid ja kahurisuud ! </l><l> Edasi ! - vaba on Võru ja Narva - </l><l> juuksekarva </l><l> ei anna oma maast ! </l></lg>
<p> <s> Ta oli ilmutanud koguni poeemi Noored partisanid ; ta oli laial žestil ja aknast-õue-häälel seda deklameerinud küll Werneris , küll Ko-Ko-Kos , noh mitte just kõike sada kuutkümmend lehekülge , aga markantsemaid kohti . </s> <s> Polnud see kellelgi nägemata-kuulmata , nüüd võis sobival kombel nii mõnelegi meelde tulla . </s> </p>
<p> <s> Õieti küll oli katastroofi eelaimus teda vaevanud mullusest oktoobrist saadik , mil sai teada Gori enesetapust . </s> <s> Gori , eesti ajal lugupeetud karikaturist , kes oli ühtviisi koledatena kujutanud nii koorekihti kui vallavaeseid ja muidu ka ilmutanud punast värvi , langes esimese vene okupatsiooni ajal vangi ja mõisteti juba surmagi , kuid pääses sakslaste tuleku tõttu ; sellegipoolest arreteerisid sakslased ta koguni kaks korda ja sel teisel korral istus kunstnik Patareis Sütiste kõrvalkambris number 26 , kuna tema komnoorest poeg oli 25ndas Sütiste kongikaaslane ; kui nüüd venelased uuesti tulid , võttiski Gori eneselt elu , tahtmata neljandat korda istuma minna . </s> <s> Sütiste oli blokknooti märkinud : 8.10.44. Kuulsin Gori surmast . </s> <s> See oli eelviimane märkus . </s> <s> Viimaseks oli salm : </s> </p><lg type="free"><l> Näe jälle kohal hiir ja vares , </l><l> kaks kodulooma meie maal . </l><l> On piiks ja kraaks taas eesti tares , </l><l> taas loodud laulu tasakaal . </l></lg>
<p> <s> Kui ettevaatamata ! </s> <s> Vedeleb lausa laua peal ! </s> </p>
<p> <s> Ettevaatamata oli ta tõesti olnud , justkui olnuks ümberringi puha sõbrad . </s> <s> Tookord olid nad Andreseni pool kodus istunud , laual käsikiri ja kohvid ja veinid , ning aeg ja ruum , milles elati , läks nagu meelest . </s> <s> Andresen oli meelitanud : teie suurepärane , lausa enneolematu tsükkel ! tooge sisse lakkamatu võitluse idee , nii et need armastuslaulud oleksid täiel määral sõjalaulud ! armastus naise ja armastus Nõukogude kodumaa vastu sulagu täiel määral ühte ! </s> <s> Seepeale oli Sütiste lõkerdanud oma kuulsat naeru : olin jah natuke vangis , jäin naisele armastusluuletused võlgu , Andresen on saanud neid laule näha ja nõuab : mitte armastusluulet pole naisele vaja , vaid poliitgraamotat . </s> <s> Kurjast too naer oli , äkki oli Andresen teda üle veiniklaasi ääre silmanud ja ütelnud erilise rõhuga : teie Noored partisanid tekitas omal ajal palju tuska , Juhan Sütiste kui luuletaja astumine Pätsi leeri kasvõi suure varbaga oli kaotus eesti rahvale , me kõik algul vihkasime , siis umbusaldasime teid , hea et see möödas . </s> <s> Vat siis ! </s> <s> Vat vat vat siis ! </s> </p>
<p> <s> Teda Sütiste siiski ei peljanud , teadis : kuni on nõukogude luuletajaks tehtuna kasulik , Andresen teda hukutama ei hakka , aga väikest sõrme kah ei liiguta , kui peaks mõningad asjaolud ilmnenud olema . </s> <s> Sakslaste käest aitas teda välja Visnapuu ; Sütiste mäletab toda ruudulist vihulehte nürida pliiatsi viltukirjaga , mis tal õnnestus Visnale läkitada ; pole nüüd Visnatki , pääses vist viimase paadiga . </s> <s> Kes siis ? </s> <s> Sõber Alle , värske kohtuministri asetäitja ? </s> <s> See sülitab veel järele , see pole see Allegi , Noored partisanid keelas just tema ja määras surma puruksraiumise läbi ; Alle suvitusaastate sõbranna Hilda Esko rääkis , et Alle on nüüd heas ülikonnas , punane lips ees , igati rahulolev ja täissöönud , ja ta olevat Eskole ütelnud , kui see represseeritud mehe eest paluma läks : Nälga te peate surema , teie ja teie lapsed , see on meie vastus ! </s> <s> Kes siis veel ? </s> <s> Barbarus ise ? </s> <s> Ehk on temagi südametunnistus rasvas ? </s> <s> Kui ka mitte , teab too mees end noateral kõndivat ; kes noateral kõnnib , ei vaata vasakule ega paremale , see vaatab noaterale , see mõtleb noaterast , see tunneb noatera võimalikku puudutust mitte ainult talla all . </s> </p>
<p> <s> Sütiste oli kutsutud Ilukirjanduse ja Kunsti ruumidesse Pärnu maantee 10 kolmas korrus . </s> <s> Mõni minut oli veel aega , ta mõtles August Jakobsoni kabinetist läbi astuda , aga sekretär kohmetas millegipärast ja ütles , et seltsimees peatoimetaja kutsuti kiire asja pärast välja . </s> <s> Nüüd küsis ta Andresenit , ent seltsimees Andresen polevat veel tulnud ; millal tuleb ja kas tuleb , ei tea , ei tea . </s> <s> Sütiste tundis külmi niiskeid sõrmi südame ümbert haaravat . </s> <s> Kas kõik oligi pahaendeline või ainult tundus talle nii ? </s> <s> Venekeelne jõbin Andreseni telefonihääle taustaks ei läinud meelest . </s> <s> Kuidas toimida ? </s> <s> Kas eesti inimese elu ongi nagu muinasjutus : valid vasaku teeharu , leiad surma , valid parema , leiad hukatuse , ja kolmandat ei ole ! </s> </p>
<p> <s> Aega oli veel mõni minut , Sütiste otsustas üle ukse vaadata Pedagoogilise Kirjanduse ruumidesse , kui ta juba üksiti siin majas viibis . </s> <s> Raamatukoguhoidja Hella Sütiste , nii koduselt oma ja võõras ümbruses siiski nii võõralt asjalik , tõstis pilgu , naeratas rahulikku leebet naeratust . </s> <s> Rõõm uhkas Sütiste südamesse . </s> <s> Silmis vete rahuline läik - kui õigesti olen siiski luuletanud , kui täpsed sõnad tabanud , mõtles ta ja pani käe ümber naise õlgade . </s> <s> Aga see ei sobinud , kogunisti mitte , siin tehti tööd . </s> <s> No olgu siis , hüvasti ! </s> </p>
<p> <s> Kabinetis , kuhu Sütiste oli kutsutud , viibis keegi pagunikandja . </s> <s> Sütiste tahtis ukse vabandusega sulgeda , aga teda hüüti ja käsutati laua vastu istuma . </s> <s> Siis ikkagi ! </s> <s> Sütiste päris Andreseni järele , sai tõreda vastuse : Andrjesen nje budjet ! ja laualambi ere valgus suunati talle näkku . </s> <s> Oh see kõik oli tuttav eelmisest õudusunenäost . </s> </p>
<p> <s> Sakslastel oli asitõendina laual olnud paar ajalehte , ühes õnnetu Kahurväelane ja teises intervjuu , mis oli tehtud kokkukäsutatud kirjanikkonnaga , kus igaüks oli pidanud midagi punaarmee toetuseks lausuma . </s> <s> Sellel oli laual vaid pakk tühja halli paberit . </s> <s> Nii ei teagi , millest jutt tuleb . </s> </p>
<p> <s> “ Noh , luuletaja , rääkige nüüd ausalt , millega olete hakkama saanud , et sakslased teid ellu jätsid ? </s> <s> Millega oma rahva ära müüsite ? ” </s> </p>
<p> <s> Sütiste ahmis õhku . </s> </p>
<p> <s> Jubajälle ! </s> <s> Jubajälle ei mõista ta vastata , tema - kuldsuu ! </s> </p>
<p> <s> No mitu inimest te sellega olete juba jõudnud ära tappa ? oli sakslastel esimene küsimus olnud , kui taskute tühjendamise käsu peale ta oma kalamehenoa lauale oli pannud . </s> <s> Polnud see olnudki jõhker nali , nagu ta esimese ehmatusega oli arvanud , see oli asjakohane küsimus olnud . </s> </p>
<p> <s> NKVD poiss kummardas ettepoole , külmad pilkumata kalasilmad tema omadega kohakuti . </s> </p>
<p> <s> “ Lühidalt ja konkreetselt - miks sakslased teid kui nõukogude aktivisti üles ei poonud ? ” </s> </p>
<p> <s> Enesele märkamata tõusis Sütiste püsti . </s> </p>
<p> <s> Tuba lõi keerlema , vägev jõud kiskus põrandat ta jalge alt läbi , kuni see kerkis üles nagu sein . </s> </p>
<p> <s> Mundrimees kargas laua tagant , vahtis põrandal lamajale pingsalt näkku . </s> <s> Ta tundis asja : ei simuleeri , surnud . </s> </p>
<p> <s> Ei kannatanud tõde välja , kaabakas , mõtles ta ja lükkas saapaninaga rasket keha enesest kaugemale . </s> </p>
<p> <s> Kaugemale , kaugemale , ära ! </s> </p>
<p> <s> Äkki tabas vihkav pilk lamaja vilte ja tardus . </s> <s> Hallid toredad vildid , tugevad tallad all , pruun kitsas nahariba ümber tallaserva ja ülaääres ning tagasäärel kontsani ja eessäärel varbani . </s> <s> Ta silmad venisid ahnusest ümmarguseks . </s> </p>
<p> <s> Mingeid teateid ei liikunud . </s> <s> Levitati vaid kuulujutte , mis jubedusest hoolimata osutusid tõeks , ja anekdoote , mis absurdsuse tõttu tundusid elust võetud olevat . </s> <s> Kumbagi sõnalist tegevust kvalifitseeriti nõukogude võimu õõnestamiseks ja selle eest soolati , kas kohtuga või ilma , kakskümmend viis pluss viis . </s> <s> Mõnikord jutustas kagebesnik ise ja teisele anti aastad vaid kuulamise eest ja kolmandale selle eest , et oli näinud kuulamist , aga ei teatanud , kus tarvis . </s> <s> Ei Näe Sina Vabadust - nii seletas rahvasuu lahti lühendit ENSV . </s> <s> Teised irvhambad ütlesid : ENSV , see on Enne Nälg , Siis Viletsus , aga sõna Vabadus arvatakse sõnaraamatustki välja . </s> <s> Jott Tee ehmatas - ka mõtted on nähtavad ! , ja iga päev kaob inimesi . </s> <s> Ta vaatas ümber , ükski ei tundnud tema vastu huvi . </s> </p>
<p> <s> “ Hakatakse andma ! ” hüüdis keegi mammike üles teise korruse aknasse ja pistis ise jooksma , nii kuis vändad võtsid . </s> <s> Jott surus tühja portfelli kindlamini kaenlasse ja kihutas järele . </s> </p>
<p> <s> Oligi . </s> <s> Kindel märk : miilitsa punane rumm-müts ilmus Tähe poe uksele . </s> <s> Ilmatu pikk suhkrusaba , mitu tundi oodanud , kohendas end valveseisangusse . </s> <s> Jott vaatas ringi tuttavate järele , leidiski ametivelle , see võttis vahele ; tagapool hurjutati küll , aga rohkem moe pärast : meeste vaheletrügimisega lepiti , mehi oli vähe alles jäänud . </s> <s> Kõik võtsid koha sisse , saba muutus ühekordseks , tihenes , ka Jotil haarati ümbert kinni , suruti soe pehme naisekõht vastu tema karedat mantlitagumikku , et hiirepoegki vahele ei pääseks . </s> <s> Viimati tulejad võtsid saba ära ja läksid poe ukse alla ketti tegema : käe alt kinni , nägu saba poole pööratud , tuleb neil tormijooksjaid seljaga tagasi suruda , kuni ükskord nende järjekord kohale jõuab . </s> <s> Ei teeks nad seda , saaks suhkur enne otsa . </s> </p>
<p> <s> Miilits hakkas sisse laskma . </s> <s> Üminal , ürinal , piitade raginal pääses trepipealne tropp tõotatud maale . </s> <s> Kohe hakkas teisest uksest tilkuma esimesi õnnelikke , palitunööbid eest ja müts viltu peas , ent poolekilone kotike vastu rinda surutud . </s> <s> Ka tagauksel karauulis miilits , sealtkaudu sisse ei pääsenud , küll aga õnnestus mõnikord ots ümber pöörata , end leti eest uuesti poeruumis lookleva saba lõppu nihverdada ; teised tavaliselt lärmi ei tõstnud : kes poes sees , sel kaup kindel , ja endal ju ka see plaan . </s> <s> Mida lähemale uksele liikus väljas saba , seda pikemaks küünitati kaelu ja loendati inimesi enda ees - kas satub satsi edeotsa , et saaks teise tiiru teha ? </s> <s> See oli vastse nõukogude inimese kogu poliitika ja poliitökonoomia . </s> </p>
<p> <s> Ootusärev sumin ukse all kasvas pahameelekisaks . </s> <s> Mis on , mis on ? </s> <s> Mustlase sunnik ! </s> <s> Mähkinud teine puuhalu teki sisse ja võtnud kaenlasse , et laske väetima lapsukesega . </s> <s> Naisinimene on ikka hale lapseemade vastu , aga ärge tulge lollitama - pambukesel pea alaspidi ! </s> </p>
<p> <s> “ Oh elu-elukest ! </s> <s> Nüüd pole mustlastelgi enam lapsi ! ” </s> </p>
<p> <s> “ Kust see küll sakslastest üle jäänud , imeasi ! ” </s> </p>
<p> <s> “ Ärge muretsege , küll venelased ta leiavad . ” </s> </p>
<p> <s> Tssss ! </s> </p>
<p> <s> “ Kui enne mind kätte saate , ärge ära minge , oodake väljas , ” sosistas ametiveli Jotile . </s> </p>
<p> <s> “ Uudiseid ? ” </s> </p>
<p> <s> “ Jah , aga parem , kui neid ei oleks . ” </s> </p>
<p> <s> Jott ei jõudnud märgutada , mis sorti uudised need olla võiks , sest miilits hakkas sisse laskma ja tugev tagantpressing kandis teda poodi , jalad pooles õhus . </s> </p>
<p> <s> Varandus käes , läksid nad kiirel sammul Tolstoist ja Jõest alla . </s> <s> Aleksandri tänav oli inimtühi . </s> <s> Nad tõmbusid seebivabriku varemetesse . </s> </p>
<p> <s> “ Vares-Barbarus on eila ennast maha lasnud . ” </s> </p>
<p> <s> “ On see kindel ? ” ehmatas Jott . </s> </p>
<p> <s> “ See ei ole , et ise . </s> <s> Võib-olla oli võõras käsi mängus . ” </s> </p>
<p> <s> “ Toda ei saa me kunagi teada . ” </s> </p>
<p> <s> “ Põhjust ka mitte . ” </s> </p>
<p> <s> “ Mis räägitakse ? ” </s> </p>
<p> <s> “ Tahtnud mängust välja astuda . ” </s> </p>
<p> <s> “ Nii rumal ta ometi pole , et arvas selle võimaliku olevat . ” </s> </p>
<p> <s> Jotile tuli meelde üks Barbaruse luuletus , Vangla nimi . - </s> </p><lg type="free"><l> Kes on ehitand küll selle , </l><l> - maja , - näputöö see kelle ? </l><l> Kas seesama müürsepp-mees , </l><l> kes nüüd istub : trellid ees ? </l><l> Ei sind keegi välja lase , </l><l> piinavoodiks muutund ase . </l><l> Alles nüüd sa taipad - näed : </l><l> suutnud mis su omad käed . </l></lg>
<p> <s> “ Ta oli nende asjade üle mõtelnud , ” ütles Jott Tee . “ Mis teda oleks võinud üllatada ? ” </s> </p>
<p> <s> “ Mingid küüditamise nimekirjad , millele alla ei tahtnud kirjutada , palju tuttavaid sees . </s> <s> Ükskord saab ju igaühel mõõt täis . </s> <s> Meie igapäevane vale võib jäledaks muutuda . </s> <s> Kulla Jott , mõelge , misukesi kõnesid ta on pidanud suust välja ajama , enamasti veel vene keeles . ” </s> </p>
<p> <s> Aga Jott ei tahtnud sellele mõtelda , teda ehmatas uus informatsioon . </s> </p>
<p> <s> “ Küüditamine ? ! </s> <s> Keda veel viia , maa on tühi , kes põgenenud , kes neljakümne esimesel ära viidud , ei ole kedagi enam . ” </s> </p>
<p> <s> “ Eks meie oleme . </s> <s> Ja need kes vene laulu laulma hakkasid , need kah vaja ära koristada kui tunnistajad . ” </s> </p>
<p> <s> Üks lootus Jotil veel tekkis : </s> </p>
<p> <s> “ Miks pole teatatud ? </s> <s> Ehk pole siiski tõsi ? ” </s> </p>
<p> <s> Kaaslane kustutas sellegi lootuse : </s> </p>
<p> <s> “ Raadio juba lärmas . </s> <s> Suur nõukogude luuletaja , korvamatu kaotus ! </s> <s> Veresoonte lupjumine - nagu Sütistelgi . ” </s> </p>
<p> <s> “ Peab vägisi hakkama raadiot kuulama . </s> <s> Mul on küll ainult plärakast , gromkogavaritelj , sest raadiod korjati ju ära . ” </s> </p>
<p> <s> “ Mul kah . ” </s> </p>
<p> <s> Nad astusid varemetest välja . </s> <s> Nähes üht vanaeite tulemas , tegid nagu kergitaksid pükse , igaks juhuks , et eit arvaks neid asjal käinud olevat ; nood , kes varemetes püksikorral käivad , ei ole nõukogude korra vaenlased ega käi seal riigivastast laimu levitamas . </s> </p>
<p> <s> “ Kust te seda kuulsite ? ” küsis Jott , kui eide selg ohutus kauguses . </s> </p>
<p> <s> “ Keegi naine saunas rääkis , nagu öeldakse . </s> <s> Loodetavasti ei mäleta te minu nime ka . ” </s> </p>
<p> <s> “ Ei , ma mõtlen , kas oli usaldusväärne allikas ? ” </s> </p>
<p> <s> “ Ma poleks ju rääkima hakkand . ” </s> </p>
<p> <s> “ Süda on nii raske . </s> <s> Usuks meelsamini , et see on kuulujutt , vähemalt osaltki . ” </s> </p>
<p> <s> “ Või et uni , millest kord ärgatakse . ” </s> </p>
<p> <s> “ Kes on järgmine ? </s> <s> Egas ainult Barbarusega jää . ” </s> </p>
<p> <s> “ Ega vist . ” </s> </p>
<p> <s> Koju jõudnud , tõmbas Jott riiulist eestiaegse Barbaruse . </s> <s> Küllap tuleb see ka nüüd tagumisse ritta peita või rõivakappi susata . </s> <s> Vene elu paradoks : iga hetk võidakse keda tahes läbi otsida , ja kui läbiotsijad leiavad keelatud raamatu , on see otsene ja piisav süütõend , ehkki pole avalikult teada antud , mis nimelt on keelatud või et üldse midagi on keelatud . </s> <s> Jott oli aegsasti koristanud ka enda raamatud silma alt ära , mine tea , võib-olla oli mõni temagi vaimulastest Alle või Sirge või August Jakobsoni keeluritta sattunud . </s> <s> Räägiti küll , et nood kolleegid eriti ei viitsinud , kuna Taev ja Paul Rummo olevat põhjalikumad mehed . </s> </p>
<p> <s> Barbarus pole olnud eriline Joti maitse , ehkki teda loetud oli ja mõndki stroofi nauditud . </s> <s> Kriitika on pidanud Barbarust raskeks ja nurgeliseks , võrrelnud ta luulet järsult liigutava robotiga , multiplitseeritud inimesega , kellest ta luuletanud . </s> <s> Jah , mõistatusi on see luuletaja pakkunud , Joti meelest varjunimi kõigepealt . </s> <s> Noh Vares pole ju tõesti kirjaniku nimi , aga mis ta barbarusega on mõtelnud ? </s> <s> Vaevalt et habemele - barba - on tahtnud viidata , habet ta ju ei kanna , sile lõug , lai naeratus . </s> <s> Arst ladina keelt tunneb , barbarus tähendab barbarit , võõramaalast , harimatut , julma , metsikut inimest . </s> <s> See ta pole olnud . </s> <s> Intrigeeriv tähekombinatsioon , huvitav kõla , meeldejääv sõna , kaubamärk ? </s> <s> Võib-olla . </s> <s> Kõladega on mänginud ka Tuglas , tituleerides sõpra Barrabaseks , tolleks röövliks , kellele rahvas armu nõudis , kui Jeesus ristisurma läks . </s> <s> Aga sõna , eriti nimeks valitud sõna ei ole niisama , see toob kaasa temasse kätketud väe . </s> <s> Võib-olla tollest too kõik . </s> </p>
<p> <s> Tõenäoliselt teadis Vares-Barbarus oma rahva elukäiku ette , rohkem kui arvata võiks . </s> <s> Millest muidu too luuleraamatu pealkiri Üle läve - 1939ndal aastal ? </s> <s> Too moto - mundus vult decipi , ergo decipiatur , mis veel tõlgitud ka : maailm tahab end petta lasta , petetagu teda siis ! </s> <s> Ja millest äkki nii selged , stiililihtsad värsid , täis maailmalõpu ängi ? </s> <s> Millest nägemus süngest varjust , mis langenud üle Eestimaa , ja määgivast rahvakarjast , kes alanduses langeb põrmu ? </s> <s> Või millest nood värsid luuletuses Sarajevo ? - </s> </p><lg type="free"><l> Ma nagu ise kannaks relva , pussi , - kaassüüdlane ses kuulsas veretöös , </l><l> - krae üles tõmmat , rasked mõtted peas , </l><l> käes dünamiidi lask , jaoks enda - gramm tsüaani , </l><l> nii vandeseltslasena võitlen täna reas . </l></lg>
<p> <s> Lask Sarajevos oli tema meelest vabadusvõitlus . </s> <s> Kas mõtles tema ise ka rahva vabaduse eest võidelda samal kombel ? </s> <s> Sellele näiks nagu üks salm vihjavat . - </s> </p><lg type="free"><l> Ei mind hoia ükski pidur , </l><l> ükski tee ei ole ohtlik . </l><l> Las mind varitseb mäeahel : </l><l> iga kuristik on kohtlik , </l><l> kus kord varjab põõsas kidur </l><l> laibana mind teiste vahel . </l></lg>
<p> <s> Luuletaja pidi teadma , et sõna saab lihaks , meelekujutus reaalsuseks , väljamõeldis tõeks . </s> <s> Kust üldse sellised kujutluspildid , miks ta luuletas : </s> </p><lg type="free"><l> Maailma vihata võid nagu timuk , </l><l> kirve </l><l> langetab </l><l> kes </l><l> hooga . </l></lg>
<p> <s> Saladuslik sõnum . </s> <s> Eriline kirvemõju on värsi allakäigutrepil , ent ei selgu , miks sina-isik maailma timukaks hakanud . </s> <s> Kas langetab-sõna on oleviku või tuleviku vorm ? </s> <s> Kas timukaks on hakatud , sest vihati maailma , või vihatakse maailma , et timukaks hakata on tulnud , või seisis see alles ees , oli nägemus , ettekuulutus ? </s> <s> Küsida võis , vastajat polnud . </s> </p>
<p> <s> Äkki oli Jotil pisarateni kahju nii Ülemnõukogu Presiidiumi esimehest Varesest kui poeet Barbarusest , kahju meist kõigist , sellest maast ja rahvast , sellest planeedist . </s> <s> Oli ju Barbarus - siiski kolleeg - prohvetlikult küsinud : </s> </p><lg type="free"><l> Kus minna sel inimsoo ööl , </l><l> kus Linnutee ainult veel avat ? </l></lg>
<p> <s> Vähe sellest , et eestlased üksteise peale kaebasid , nad kaebasid ka raamatute peale ; lahti oli pääsenud enneolemata nõiajaht , kõik mis kätte saadi , heideti giljotiini alla või määrati tulesurma ; aastad läksid ja inkvisitsiooni tegevusväli aina laienes . </s> <s> Jotil oli sellest asjast mõningane ettekujutus : neljakümne esimese aasta kaunil juunipäeval oli ta üle Toome minnes sattunud nägema , kuidas töörõõmust õhetav venekeelne Olga Lauristin isiklikult vägesid juhatas . </s> <s> Paarkümmend palgalist raius ülikooli raamatukogu ees , see oli töösangarlus , sest paksemad köited kuuletusid kirvele halvasti , nad ei olnud selleks otstarbeks loodud . </s> <s> Teine sotsialistliku töö brigaad rabeles palehigis Gustav Adolfi tänavas kirjastuse maja keldris ja õues ; tookord räägiti , et pidu kestis vähemalt kaks nädalat ja et hukatud raamatud veeti Venemaale paberivabrikusse . </s> <s> Tallinnas oli tegevus küllap suurejoonelisemaltki korraldatud . </s> <s> Aga raamatukeelajad töötasid usinalt edasi , uued ja uued nimekirjad paljunesid kiiresti nagu küülikud , sest ikka veel elas sadu tuhandeid raamatuid , mida oli tarvis rahva mäluauku saata . </s> </p>
<p> <s> Eestlane oli harjunud lugema , ta ei kavatsenud vähemalt oma kodusest raamatukogust niisama lihtsalt loobuda . </s> <s> Sestap peitis ka Jott Tee armsaid köiteid kui kass poegi aina kindlamasse kohta - selle vahega , et kass mäletas , mitu poega tal oli ja kuhu ta need tassis ; Joti peidetud varandus , mis arvukates pappkastides aegade paranemist ootama jäi , ei olnud käepärane , ja selle meenutamiseks , kus mis on , oleks vaja olnud salamärkidega aardeotsijakaarti . </s> </p>
<p> <s> Alles nüüd , kus luulemaastik oli paljaks põletatud ja punast põdrakanepit täis külvatud , alles nüüd taipasid paljud , kuivõrd hoolitsetud aed too oli olnud , mis hävitatud sai ja mille mälestustki maa pealt pühkida taheti . </s> <s> Siiski oli nälg parim kokk : kui eesti ajal oli kõheldud leivalettide ning raamatuvirnade ees ega teatud nina kirtsutades , mida valida , siis nüüd oldi valmis öö läbi sabas seisma , et hankida päts leiba , mis oli neljakandiline ja vesine nagu turvas ning nõnda hapu , et võttis süljenäärmed kirvendama ; nüüd lepiti armetute salmidega , nagu Me päälinn Tallinn - Läänemere pärl Nõukogude Liidu päälinnade kees ; Su tugevail tornidel aegade hõbehärm , Helge tulevik kiirgab su tänapäeva ees . </s> <s> Mis parata , kui isegi vormisuutlikud ja mõtlemisvõimelised poeedid olid minetanud kõik , mis nad iial õppinud või avastanud , aga rahvas ja rahva ohjajad nõudsid uudsevilja , olgu või tungalteradega pooleks - rahvas oli harjunud lugema . </s> </p>
<p> <s> Kakskümmend aastat ajalugu oli ajaloost ja raamaturiiulist välja käristatud , kuid üht raamatut hoidis Jott Tee siiski padjapüüri sees pea all ; see oli Arbujad . </s> <s> Milline lohutus oli niisuguse koguteose paljas olemasolu nüüdsel ajal külmas toapugerikus istujale , kus elektrit anti vaid mõnel õhtul nädalas ja petrooli ega lambiklaase polnud kuskilt saada , küünaldest rääkimata ! </s> <s> Arbujad oli esimene eesti keeles õppinud haritlaste põlvkond , täiusliku vormi ihalejad ja vabad vaimult . </s> <s> Ega kaasaegne kriitika neid siidikinnastega silitanud , kuid nõukogude ajal tehti neist lausa kodanliku kultuuri mandumise ja mädanemise võrdkuju . </s> <s> Vaimulähedaste arbujate maassetagumise malakaks kasutati irdriimisõbraliku ja elulähedase Sütiste artiklit Meie uusromantika pärapoeesia . </s> <s> Sütiste ise vist küll on pööranud hauas teise külje : tema oli oma meelest vaielnud teise luulelaadiga , mitte ei kavatsenud teiste luuletajate eluõigust kustutada . </s> </p>
<p> <s> Jott Tee sosistas ööpimeduses kaht Betti Alveri värssi nagu usutunnistust , nagu sidet olnuga : Me ees käib luule , noor ja majesteetlik , Lampi kõrgel hoides täpselt nagu praegu . </s> <s> Täpselt nagu siis , seesama luule ! </s> <s> Ei ole võimalik olnud tuld surnuks puhuda , säde ikka jääb juhust ootama . </s> <s> Alveriga oli tookord vaielnud Heiti Talvik : Sest kogu poeetkond magab Ümber kustunud lambi . </s> <s> Nagu ikka oli õigus mõlemal , kuna teine kõneles teisest asjast , Alver ideaalist , Talvik tegelikkusest . </s> </p>
<p> <s> Jotile meenus unustamatu pilt - Peet Vallaku abikaasa Marje Pedajas , õhuline suvekleit seljas , sirutamas Heiti Talviku abikaasale Betti Alverile kimpu maikellukesi , Betti Alveri käsi neid vastu võtmas , kastevärsked Vallakute koduaia piibelehed ükshaaval pudenemas Alveri värisevate sõrmede vahelt hommikumantli rinnale , libisemas üle hooletult sõlmatud vöö alla toasussidele , tänavakividele . </s> <s> Nõnda seisid need kaks naist Tähtvere pargis Jakobi mäel päikesesärases lehekuu keskhommikus 1945 veel tänagi ning piibelehtede valged õieraod aina pudenesid ükshaaval , hääletult ja allaheitlikult . </s> <s> Pärast kuulis Jott Tee proua Pedajalt , et tol hommikul oli Talvikute pool Gustav Adolfi 67 toime pandud läbiotsimine ja Heiti Talvik oli ära viidud . </s> </p>
<p> <s> Betti Alver mäletas tunamullust 15ndat maid tükati , nagu läbi udu . </s> <s> Et see kuri unenägu polnud , seda tõendas läbiotsimise protokoll , milles kagebesnikute nimed loetamatud , ent selgelt kirjas too , et ära on võetud pass ja fotosid ning nitševo ne opetšatano . </s> <s> Miks ja milleks ja mis alusel tegutseti , pole öeldud . </s> <s> Allkirja olid Eliisabet Wilhelmiine Talviken manuliseks tituleerituna ja Heiti Talviken ilmselt siis süüdistatavana andnud , nagu käsutati , vene keeles . </s> <s> Ning sel hommikul ta kadus , kõige imelisem kõikide meeste seas . </s> </p>
<p> <s> Lohutuseks ja elamiskäsuks olid jäänud luuletused , eriti üks . - </s> </p><lg type="free"><l> Hädalipp kas vinnata varda </l><l> või alandlik selga küür ? </l><l> Ei ! Kõhklejad üle parda </l><l> ja kindlamalt pihku tüür ! </l><l> Trotsides katastroofi </l><l> tormipuskarit rüüpab laev . </l><l> Me kohus on sundida saledasse stroofi </l><l> elementide pime raev . </l></lg>
<p> <s> Selgesõnaline programm , ometi võimatu täita . </s> <s> Mida võiks saledasse stroofi sundida vangi naine , kelle sahtleid ja mõtteidki millal tahes võib läbi puistata kes tahes ? </s> <s> Hea üldse , et ta siia alles jäeti , mäletama ja kaheksakiloseid pakke kokku seadma . </s> <s> Viimati tellis sunnitööline Talvik küüslauku , see kinnitaks hambaid ja kõhtu , ning vaimuvalguseks soovis toda ilma kaanteta evangeeliumi ja oma isa Fausti taskuväljaannet . </s> <s> Oh Ši , tean , et olen sind viimse verepiisani tühjaks imenud , palun ära hakka mind liiaks põlgama , oli ta kirjutanud . </s> </p>
<p> <s> Betti Alver võttis peidikust Heiti kirjad kui reliikviad . </s> <s> Kolmnurkseks kokku murtud paberilehed , hoolikas tugev pliiatsikiri , mis pika tee ja paljud tsenseerivad pilgud kadudeta välja kannatanud . </s> <s> Betti silitas käeseljaga kirjaridu , millel Heiti käsi libisenud . </s> <s> Ta luges , ehkki mäletas peast . - </s> </p>
<p> <s> 2 . juuni 1947. </s> <s> Päike on hõbedane , pimestavalt hele . </s> <s> Pimestab ja kõrvetab , kuid samal ajal puhuvad külmad , hõredad tuuled . </s> <s> Õhk on kuiv , kerge ning karm ja võtab köhima . </s> <s> Sääski on must miljon . </s> <s> Ob pole tavaline jõgi , vaid lausa meri , lõpmatute metsaga kaetud saartega . </s> <s> Jalad paistes pikkadest vanglatappidest . </s> <s> Direktor arusaaja - kõige kergem töö , katuselaudade saagimine , neisse hööveldatakse sisse vihmaveerennid . </s> <s> Leib ja soolakala , muud ei ole . </s> <s> Liigse veejoomisega magu rikutud . </s> </p>
<p> <s> Betti otsis sinna kõrvale ühe varasema kirja , läkitatud Pärnust 9. augustil 1939 , kus Heiti mainib , et emal on kodus kaks pange kevadel sissesoolatud silke . </s> <s> Võid siis arvata , kui palju vett ma ööpäeva jooksul sisse kaanin , oli ta kirjutanud . </s> <s> Aga Samarovost läkitas 8. juunil 1947 : </s> </p>
<p> <s> Oh Ši ! </s> <s> Erikomisjoni otsus loeti mulle ette 21. märtsil . </s> <s> Mõisteti mulle kui sotsiaalselt kardetavale elemendile 5 aastat vabaasumist Tjumeni oblastis , arvesse võttes eeluurimise aega - niisiis 15. maini 1950. </s> <s> Riided katkenud , väljanägemine enam kui kustatoomlik . </s> <s> Kuritegeliku elemendi kõrval ja keskel olen kohanud toredaid häid inimesi , süüa , suitsu ja hädavajalikke riidetükke on alati jätkunud . </s> <s> Taiga on täis marju , seeni , seedripähkleid , loomi , jõed kihavad kaladest ja lindudest . </s> <s> Sõlmisin lepingu Lespromhoosiga , ootan laeva paarsada kilomeetrit lõuna poole . </s> <s> Inimesest peetakse siin lugu , see maa meeldib mulle . </s> </p>
<p> <s> Ja nüüd oli ta kadunud kui vits vette , kui uluk taigasse . </s> <s> Sügis käes , ei poolt sõnakestki , ei kriipsugi kirjarida . </s> <s> Üks tagasilastu käis ja rääkis , justkui oleks ta kuulnud , et keegi rääkinud , et luuletaja Talvik olevat surnud , et olevat haiglasse vedamisel paadis hinge heitnud ja üle serva järve visatud . </s> </p>
<p> <s> Tühjad ööd , tühjad mõtted , piinav igatsus . </s> <s> Kas on juba aeg tulnud , et tohib kuskilt järele pärida ? </s> <s> Kaduvikult küsida neid , keda viidi oma kodust tühja kottpimedusse ? </s> <s> Aastate eest oli Betti luuletanud : </s> </p><lg type="free"><l> Mul on üks uni , mõistmatu ja jube : </l><l> sa oled surnud ! </l><l> Ahastavas ängis </l><l> ma jooksen mööda suuri tühje tube </l><l> ja näen : sa magad mustas kivisängis . </l><l> “ Mu arm , kas tunned mind ? ” ma nuttes pärin , </l><l> kuid piinatult sa sosistad : “ Ei tunne . ” </l></lg>
<p> <s> Oli see nüüd täide läinud , oli ta selle ise arbunud ? </s> <s> Jäävad nad surmaski lahku ? </s> <s> Oleks teadnud , oleks püüdnud viimase paadiga minna , nagu Heiti ette pani , aga tema oli vastu seisnud : meie oleme üdini vaesed , me pole poliitikat teinud , meil pole süüd , kes meid puutub ! </s> <s> Ja nüüd oli Talvik läinud ühe teise viimse paadiga . </s> </p>
<p> <s> Betti mäletas toda hingevapustavat jalutuskäiku , vist viimast pikemat enne Heiti äraviimist . </s> <s> Nad olid hulkunud kaugele linnast välja , kogu tee oli Talvik lugenud luuletusi neljas keeles - tal oli neid peas otsata hulk , üks hakatas teist . </s> <s> Kõrv kuulas imelisi keelekõlasid , silm haaras Eesti kevade imelist harmooniat , kõrval kõndis imeline inimene . </s> <s> Kui avar on maailm , kui kaunis on elu , kui tänulik võib ta saatusele olla isegi selles hävingus ! </s> <s> Luule on looduse emakeel , ütles Talvik - vist märkas abikaasa äraseletatud ilmet . </s> <s> Seal paistis Jänese raudteesild , kaks raudset roobast läikis sellest üle kui nugaterav dissonants haljas looduses . </s> <s> Ei , nii ei saa see kesta , otsekohe peab midagi ohverdama , midagi enesest ära andma - ja Betti oli ängistust tundva kaela ümbert rebinud punase korallkee , ainsa ehte , mis tal oli , ja lennutanud selle kõrges kaares Emajõkke . </s> <s> See oli olnud sama spontaanselt jõuline liigutus , millega ta kord - tantsu katkestamata - oli ära rebinud ballikleidi aluääre , kui see kõrge kontsa taha jäädes oli kärisenud ning sammu vabaks ei andnud . </s> </p>
<p> <s> Kui ta nüüd siin pimedas sügisrõskes Pargi tänava keldritoas istus ja mõtiskles , tundus talle , et seekord ei olnud nad luulet lugenud , nagu mõnigi kord varem , seekord olid nad siiski vaielnud , ehk tülitsenudki , ja kaelakee kui Heiti kingitus oli Emajõkke lennanud allajäämisvihas ; äkilised olid nad mõlemad . </s> <s> Ja alles pärast toda liigutust olid terendanud Jänese silla metalsed raudteeroopad nagu ähvardus , nagu kättemaks . </s> </p>
<p> <s> Alver ei olnud tahtnud leppida sellega , et Talvik ilmutas oma õrna loomust maailmale kui boheemlust , oma aristokraatlikult nooblit joont kui joodiklust ; viinastunult teritus Heiti mõte elu kaduvusest , viinaöö mõjul väriseva käega paberossi süüdates , endal irooniasäde silmis , maalis ta sõpradele kujundirohkeid pilte inimolendi sisikonnast , mis talle oli avanenud isa kui kohtumeditsiini professori lahanguruumis . </s> <s> Kummardunud valge paberi kohale , kirjutas Talvik ennast nendest piltidest lahti . </s> <s> Elu argimured tundusid tühised , positiivne maailmavaade illusoorne , sest surm on inimese kosmiline saatus . </s> <s> Teda ei võinud rahuldada inimvaimu madaldumine keha füsioloogiasse ega ühiskondlik tarbekirjandus . </s> <s> Viimse minuti tunne kihutas teda tagant , sünnitas kristalselt selge , ainsagi mõrata luule , mida mullalähedased mõtlejad dekadentsiks arvasid . </s> <s> Nüüd on nad igavikus kokku saanud ja võivad lahendada omavahelisi kirjandusfilosoofilisi piiritülisid . </s> <s> Alver oli kindel - Looja palge ees jääb õigus Talvikule . - </s> </p><lg type="free"><l> Helin , hanguv kellamalmis , </l><l> enam Loojani ei lenda . </l><l> Tüki leiva pärast valmis </l><l> vend on müüma lihast venda . </l><l> Nüüd , kus löögiks tõstes teivast </l><l> sõber sõpra luurab sala , </l><l> andkem oma viimsest leivast </l><l> vaenlasele viimne pala . </l><l> Või kus mässu kihku kartes </l><l> raevul ihutakse nuge , </l><l> leidku meie käsivartes </l><l> viimne orb ja kerjus tuge . </l><l> Kui ka mõte , ussist nõtkem , </l><l> eluks ei saa usku anda , - </l><l> naeratades naabrilt võtkem </l><l> tema raskeim koorem kanda . </l><l> See meist roogib hingesalve </l><l> sadestunud kõntsasette , </l><l> kuni kirkana me palve </l><l> tõuseb taas Jehoova ette . </l></lg>
<p> <s> Jott Tee pikutas kitsal poissmeheasemel , pihud kukla all ja küünarnukid püsti . </s> <s> Nõnda sai hõlpsalt pead tõsta , kui järjekordse veoauto valgusvihk aknasse tungis , lakke tõusis , üle lae jooksis - ja kustus . </s> <s> Jott ei olnud otsustanud , kas avada , kui püssipära uksele taguma hakkab . </s> <s> Nad ei jää ju uskuma , et teda pole kodus . </s> <s> Sel kellaajal on Jott kui läikima kulunud püksinööp oma suhvlis , küllap mõni ikka seda kinnitab : kui ei leita otsitut , viiakse plaanitäiteks naaber , mis on neljakümnendast aastast teada ja meeles . </s> <s> Kas jott-teed võiksid tõesti olla parimate eestlaste nimekirjas ? </s> <s> Aga miks mitte , ehk on kellelegi sedasama armetut eluaset tarvis , või on kohviserviis või toidukapike meeldima hakanud . </s> <s> See oleks täiesti seaduslik käitumine , kooskõlas ENSV Rahvakomissaride Nõukogu 1945. aasta 1. märtsi määrusega , mis näeb ette vastutavatele töötajatele korterisisustuse andmise korra - sisseseadet soovival seltsimehel pole muud vaeva , kui ära märkida omandada soovitavate esemete kogus ja võimalik asukoht . </s> <s> Aga milline parteilane ei oleks vastutav töötaja , nende vastutus ajaloo ees on tõesti hirmus ! </s> </p>
<p> <s> Vagunid seisid sadamaraudteel Turu tänava lõpus üsna Joti kodu ligidal ; kui aken oleks sinnapoole olnud , oleks võinud kurbmängu oma silmaga jälgida . </s> <s> Ei oleks vist tahtnud vaadata : hirmunud inimhulk pimedas talveöös , kokku toodud nagu loomad tapale . </s> <s> Järjekordse auto tuleminegi oli õudne , kalk valgusvihk ulatas aknasse ja tungis silmapõhjadesse ka läbi suletud laugude . </s> </p>
<p> <s> Selles , mis toimus , polnud midagi uut : Jurjevist oli sajandite jooksul ikka tööjõudu Venemaale veetud , tuldi ja pandi linnakodanikud lotjadesse ning viidi kuhu tarvis ; lisandus veel meeldiv tõsiasi , et kõik nende varandus jäi priiks . </s> <s> Linnarahvas vene alamatena ei olnud kunagi ette teadnud , kas viiakse saksa keel puhtaks või ainult rikkad kaupmehed või ainult oskustöölised . </s> <s> Nüüd , kahekümnenda sajandi keskel ropsiti iseseisvat riiki , kellega sõjarahu oli sõlmitud nagu riik riigiga . </s> <s> Lenin ise oli Eestile igavest sõltumatust tõotanud , sellest hoolimata ei kaotatud hetkekski lootust Baltimaid alla neelata , ja neelatigi esimesel võimalusel . </s> <s> Ja elanikega käituti orjandusliku ühiskonna tavade järgi . </s> <s> Aasta pärast juunipööret olid silmapaistvamad linlased juba ära viidud , sõda segas edasisi plaane , alles nüüd jõudis järg maainimesteni . </s> <s> Uuest viimisest sosistati tükk aega ette , mida paljud pidasid kuulujutuks ; kuigi jah , küllalt loogiline oleks olnud uskuda : venelane saab maa ja talud ja inventari ja loomad jumalamuidu kätte - millest sa muidu kolhoose teed ! , toda esiteks , teiseks painutatakse allesjäänud alandlikuks ja kolmandaks parandatakse Siberi loidu verd eesti paremate põllumeeste töökusega . </s> </p>
<p> <s> Õudsed ajad olid käes , enneolematud . </s> <s> Kõik rahvas oli rahvavaenlaseks tehtud , loominguline intelligents ennekõike : paljastagem lõplikult kodanlik-esteeditsevad antipatriootlikud teatrikriitikud ! , maha formalistlike vaadete levitajad ja kodanliku natsionalismi õhutajad ! </s> <s> Vastne Looming tõi ära lehekülgede kaupa patukahetsusartikleid , kus tublimad proosamehed enesekriitika korras võtsid oma raamatud üksipulgi vaatluse alla ega jõudnud küllalt tuhka pähe raputada , et nad sihukeses jutumärkidega vabariigis olid koolis käinud , et nad ideeliselt karistusväärsete teoste kirjutamiseks sule olid haaranud , kuna ei olnud õppinud tundma marksismi-leninismi aluseid ega nõukogude kirjandust . </s> <s> Kas see neid päästab ! </s> <s> Ajatundlikumad inimesed olid ju üritanud uue võimu etteheiteid ennetada , ent seisid nüüd ometi selle võimu sügava põlu all . </s> <s> Praegu tegelesid kõik ajalehed Rasmus Kangro-Pooli peksmisega , kuigi just see mees oli neljakümne viiendal aastal püüdlik olnud ja ettenägelikkusest keelanud näiteks Mart Saare laulu Päikesele - vastuvõetamatute sõnade pärast , nagu ta põhjendas , ja nood sõnad olid Mihkel Veskelt : Päike , oh õnnista Eesti rahvast ! </s> <s> Kaob kord eestlaste keelekõla , Ära siis sinagi tõuse ja ela ! </s> <s> Paul Rummo keelas Tuudur Vettiku Siidilipu ja hõbepurjed - ei mingit kuldset või valget laeva ega merele minemist ! - aga oli nüüd ise poolest saadik keelatud . </s> <s> Nigol Andresen kuulutas neljakümnendal rahvale raadio kaudu : esimese allkirja rahvakomissarina andsin keelatud raamatute nimestikule ; nüüd ei võinud Andreseni nime suhu võtta muidu kui tema sõimamiseks , ja kui aja loogikast lähtuda , siis varsti üldse mitte , nagu poleks Nigol Andresenit iial maailmas elanudki . </s> <s> Kes oli lihtsameelselt mõelnud , et kaevab hauda niikuinii looja läinud kodanlikule kultuurile , nägi nüüd hilinemisega , et haud oli mõeldud ka temale . </s> </p>
<p> <s> Märtsiöö on pikk , ent saab ometigi otsa . </s> </p>
<p> <s> Autode mürin vaikis ükskord . </s> </p>
<p> <s> Närvipinge langes , tuhanded ohkasid : täna veel olen alles , tänu Jumalale . </s> <s> Mindi halli trööstitusse hommikusse - tööle , kus mõnigi tühjaks jäänud tool valusasti südant riivas , ent mille kohta vaist keelas ainustki küsimust esitada või vihjet teha . </s> </p>
<p> <s> Küüditusrong oli hommikul veel paigas Turu tänava taga . </s> <s> Kaugele kostis imikute nuttu ja naiste halamist . </s> <s> Sõdurite ahelik piiras trellitatud loomavaguneid , ometi pääses mõnel minutil üks kui teine umbkeelsete püssimeeste vahelt läbi ; viidi joogivett , toidupoolist ja rõivaid , võeti vastu pisikeseks kokku murtud kirju omastele edasiandmiseks . </s> <s> Täna nemad , homme ehk meie . </s> <s> Püssimehed teadsid : ülehomme ehk nemad . </s> </p>
<p> <s> Rong oli veel kolmandalgi päeval sealsamas . </s> <s> Siis ta kadus . </s> <s> Igal hommikul vaatas Jott tühje roopaid , nagu võiksid vagunid röövitud rahvaga ime läbi tagasi sündida . </s> </p>
<p> <s> Läks kuu , teine , kolmas . </s> <s> Jott Teel oli asja Õpetaja tänavasse Kirjanduse Majja , mis eelmises ajaarvamises oli olnud professor Uluotsa , viimase peaministri maja . </s> <s> Seal hakkas Tartu kirjanike vastutav sekretär Erni Hiir parajasti koosolekut pidama , kutsus Jotigi manuliseks . </s> <s> Nurgatoas Uluotsa kella all istus kaks vastse Noorte Autorite Koondise ehk Tartu NAKi tegelast , teine oli Valeeria Villandi ja teine Aksel Tamm , Uluotsa kirjutuslaua taga troonis nagu peremees Tallinna NAKi esimees Karl Sinijärv , kuna majaperemees Erni Hiir uksele lähemal koha sisse võttis ning Joti enda kõrvale viipas . </s> <s> Hiir tutvustas asjaolusid : tuli kiri ELKNÜ agitpropapaganda osakonna juhatajalt , kõneldakse TRÜ üliõpilase Ain Kaalepi dekadentlikest luuletustest , mis käsikirjadena ringlevad , kolme luuletuse ärakiri on lisatud seisukohavõtuks . </s> </p>
<p> <s> Villandi viskas pilgu ulatatud paberitele ja ütles : </s> </p>
<p> <s> “ Oh vanad asjad . </s> <s> Mina olen neid lugenud juba kaks aastat tagasi . </s> <s> Kaalep tegi tollal käsitsikirjutatud kogusid ja kinkis tüdrukutele , kes talle meeldisid . ” </s> </p>
<p> <s> Uluotsa kell lõi kuus . </s> <s> Kaalep kutsuti sisse , kästi seletada . </s> </p>
<p> <s> “ Kodanlik kallak tuli sellest , et olen lõpetanud keskkooli okupatsiooniajal . </s> <s> Kolmeteistaastaselt lugesin Akadeemiat . </s> <s> Nüüd enam sellist luulet ei kirjuta , see oli kaks aastat tagasi . ” </s> </p>
<p> <s> Teised oleks sellega vist leppinud , aga Sinijärv ei sõitnud Tallinnast ometi kahe lause pärast . </s> <s> Ta ütles : </s> </p>
<p> <s> “ Siis tuleb analüüsida ja ümber hinnata , kui tahate NAKi liikmeks astuda . ” </s> </p>
<p> <s> Tuli välja , et ei oldudki omade vahel - Sinijärv oli rolli sisse elanud ja hakkas tudengit tema sidemete pärast pommitama : kellega lävib tollest Sillaotsa koolilaste ringist , mida arvab sellest ja tollest kamraadist . </s> <s> Kaalep vastas ettevaatlikult , kuni Sinijärv jõudis ringiga jälle tema luuletusteni . </s> <s> Nad hakkasid pidama duellilaadset dialoogi kolme vaikiva kolleegi osavõtul . </s> <s> Panused olid kõrged : kaotab Kaalep , kaotab õiguse luuletada , rängemal juhul jääb ilma vabadusest või koguni elust . </s> </p>
<p> <s> “ Mõttelage ! </s> <s> See on sama mis kodanliku luule lõpp ! </s> <s> Suremise meeleolud ! ” </s> </p>
<p> <s> “ Kasutan alliteratsioone vormimängu mõttes . </s> <s> Suremine on kodanliku korra kriitika . ” </s> </p>
<p> <s> “ Olete öelnud , et teie seisukoht on mitte segada ülesehitustööd , kuid mitte kaasa lüüa . </s> <s> Kas nüüd usute , et see oli eksimine ? ” </s> </p>
<p> <s> “ Jah . ” </s> </p>
<p> <s> “ Kas teil jätkub siirust meie tänapäeva luulega kaasaminekuks ? ” </s> </p>
<p> <s> “ Ma tahan loota . ” </s> </p>
<p> <s> “ Sellist tegelikkust , mida te oma luules kajastate , sellist pole olemas , selle olete eneses ise loonud . ” </s> </p>
<p> <s> “ Luuletused etteantud teemale , valmis riimidele on mäng 17ndast sajandist . ” </s> </p>
<p> <s> “ Kas edaspidi kavatsete veel kohvikus luuletamisega tegeleda ? ” </s> </p>
<p> <s> “ Seda muidugi võib teha , aga pääle selle kavatsen ka tõsiseid luuletusi kirjutada . ” </s> </p>
<p> <s> “ Riimimängu alusmüür on dekadentide hulgas . ” </s> </p>
<p> <s> “ Ka siis , kui olin säärastel seisukohtadel , sain hästi läbi kommunistlikkude noortega , ma polnud teadlik vaenlane . ” </s> </p>
<p> <s> Jott Tee mõtles õudusega , millal kaevab tallinlane selle esile , et Ain Kaalep on soomepoiss ja venelaste pihta paukugi teinud . </s> <s> Sedasama näis Kaalep ise ka pelgavat , ta lõuapärad olid pingul ja kõrge laup pärlendas hernesveest . </s> <s> Hiir vaatas Joti pilgu suunas , taipas , tõusis akent avama . </s> </p>
<p> <s> “ Juunikuu alles , aga palav ja umbne mis hirmus . ” </s> </p>
<p> <s> Sinijärv ohkas : </s> </p>
<p> <s> “ Mida peaks tegema , et inimesed jätaks maha dekadentsi või ei kirjutaks üldse , kui neil pole selleks eeldusi ? ” </s> </p>
<p> <s> Kaalep ohkas ka ja laiutas käsi : </s> </p>
<p> <s> “ Tuleb intensiivistada tööd noortega . ” </s> </p>
<p> <s> “ Kas annate lubaduse näidata kõiki oma töid alati kõigepealt koondises ja hukkamõistetud asju ei levita ? ” </s> </p>
<p> <s> “ Jah , kindlasti . ” </s> </p>
<p> <s> “ Kas saate kokku korjata need eksemplarid , mida olete levitanud ? ” </s> </p>
<p> <s> “ Mõnel juhul on see võimalik . ” </s> </p>
<p> <s> “ Te saate stipendiumi , olete kolmandal kursusel , peaksite olema aktiivne võitleja , aga alles nüüd kasvate ümber . ” </s> </p>
<p> <s> “ Varem mõtlesin , et teen kõik ära , mis kästakse , aga esile ei tüki . </s> <s> Nüüd teen kõik , mis NAKi kodukord ette näeb . ” </s> </p>
<p> <s> “ Tuleb NAKis teie küsimus läbi arutada . </s> <s> Veel printsipiaalsemalt , veel sügavamalt kui siin - teie ise . </s> <s> Kas tulete säärase hindamisega toime - teiste kohta ka ? ” </s> </p>
<p> <s> “ Jah , kuid kritiseerin oma kolleege enne isiklikult . ” </s> </p>
<p> <s> “ Mis mõttes neile enne rääkida ? </s> <s> Et - me peame ? ” </s> </p>
<p> <s> Villandi ütles : </s> </p>
<p> <s> “ Ma tahaks Hiiobit kaitsta . </s> <s> Hiiobile on see üks armastusluuletus ebatüüpiline . </s> <s> Ja üldse , inimest ei võiks negatiivsena kuulsaks teha . ” </s> </p>
<p> <s> Ellen Hiiob-Niit meeldis Sinijärvele ka , ta mõtles : tõepoolest , ja ütles : </s> </p>
<p> <s> “ Noh rida või paar autori nimeta . ” </s> </p>
<p> <s> Nüüd sekkus Erni Hiir : </s> </p>
<p> <s> “ Ei . </s> <s> Ka partei keskkomitee otsustes pole negatiivseid näiteid uuesti paljundatud . </s> <s> Ja Lenin ütles : kodanlikus kultuuris ongi kaks kultuuri . ” </s> </p>
<p> <s> Jajah , teadis Jott Tee , Lenin sobis alati vastasele vastu pead andmiseks , Lenin ja Majakovski ja Gorki . </s> <s> Kaalep otsustas juhust kasutada : </s> </p>
<p> <s> “ Kas ma võin nüüd minna ? </s> <s> Mul läheb rong . ” </s> </p>
<p> <s> Kaalep võis minna . </s> <s> Teised jäid tema saatust otsustama . </s> </p>
<p> <s> Sinijärv ei saanud ikka veel rollist välja . </s> </p>
<p> <s> “ Mitte ei taipa , miks Tartu NAKi orgkomitee otsustas Kaalepi liikmeks vastu võtta ! ” </s> </p>
<p> <s> “ Noh et teda oma kontrolli alla saada , ” seletas Tamm süütu näoga . </s> </p>
<p> <s> “ Nüüd on uus seisukoht - edasi lükata , kuni ta on näidanud . </s> <s> Aga tal olgu õigus tööst osa võtta , ” pani Tallinn Tartule ette . </s> </p>
<p> <s> Hea et niigi . </s> </p>
<p> <s> Iga päev tõi vastikuid uudiseid . </s> <s> Läksid kodunt välja , võisid ise ka vastikusse seika sattuda . </s> </p>
<p> <s> Jott Teel olid kõige paremad kavatsused , kui kõndis Õpetaja tänavale Ellen Hiiob-Niidu luuleloomingut arutama ; käsikiri oli talle meeldinud ja ta lootis sõna sekka ütelda . </s> <s> Ta jäi pisut hiljaks ja nägi kohe saali astudes , et asi on pahasti alatud . </s> <s> NAKi esimees Valeeria Villandi vaidles kellelegi ettevaatlikult vastu : </s> </p>
<p> <s> “ Suurem osa on kirjutatud ja muist trükiski ilmunud enne NLKP Keskkomitee 1946. aasta otsuseid , need ei saagi kajastuda . </s> <s> Enamik laule oleks võinud jah ilmuda ka kodanlikul ajal. </s> <s> Tuleb nõustuda , norutamine pole tüüpiline nõukogude inimese juures , sellised luuletused on võib-olla tõesti viga , aga neid pole palju . ” </s> </p>
<p> <s> “ Luuletused on lubamatult nõrgad ajalehes avaldamiseks , ” ütles Johannes Feldbach oma leebe naeratusega . “ Andreseni mõjud on suured , välditakse nõukogude tausta . </s> <s> Nagu ütleb Belinski : andke nõukogude kujusid , kunsti ülesanne on rääkida kujudega ! </s> <s> Võtame luuletuse Kündja . </s> <s> Ei tunne nõukogude elu . </s> <s> Sõitku noor luuletaja kolhoosi , saagu muljeid ja kirjutagu siis ! ” </s> </p>
<p> <s> Aira Kaal lausa süttis : </s> </p>
<p> <s> “ Taevast võib ju vaadelda , kuid mitte kodanlike maneeridega sellest kirjutada ! </s> <s> Olen kaks korda toonud Hiiobi luuletused apoliitilise luule näiteks . </s> <s> Ma ei ole pahatahtlik , kuid pole apoliitilise luule austaja ja see kajastub mu kriitikas . ” </s> </p>
<p> <s> Jott Tee meenutas omaette , et Aira Kaalu kriitika oleks mullu peaaegu põhjustanud Ellen Niidu ülikoolist välja viskamise , aga ta ei ütelnud midagi , Ellen Niit ise ka vaikis sellest , kui vastukõnes püüdis etteheiteid tõrjuda : </s> </p>
<p> <s> “ Andresen oli tol ajal autoriteet . </s> <s> Sonett Koera õnnetu armastus on kirjutatud nalja pärast , vormi harjutamiseks . </s> <s> Ma ei saanud ju õppida nõukogude luulest , ei osanud tollal vene keelt , koolis käisin kodanliku korra ajal. ” </s> </p>
<p> <s> Ellen oli silmnähtavalt löödud . </s> <s> Jott mõistis teise masendust : luuletajaks sündinud , ja nüüd kohe esimese raamatu käsikirjaga sellised lood . </s> </p>
<p> <s> Erni Hiir kui majaperemees , kui isa-isik püüdis lepitada : </s> </p>
<p> <s> “ Loodame ikka . </s> <s> Inimesed arenevad , näe mõned lugejadki hindavad Nobeli preemia laureaate enam kui Stalini preemia laureaate , aga tuleb vaadelda laiemalt - võib-olla sama inimene mõni aeg tagasi luges kriminaalromaane , nüüd on jõudnud Nobeli preemiani ja hiljem suudab aru saada ka sotsialistliku realismi meetodil loodud teostest . </s> <s> Ärme oleme liiga kannatamatud noore inimesega . ” </s> </p>
<p> <s> “ Vanasti oli kirjanikul kergem , ta ei pidanud vastama teaduslikule maailmavaatele , ” ohkas Aira Kaal . </s> </p>
<p> <s> Jott Tee hiilis , külg ees , välja koridori , raske vedruga välisuks haugatas tema järel äraandlikult . </s> </p>
<p> <s> Õhtu tundus jahe . </s> <s> Jott nööpis palitu kinni , kergitas krae üles , tõmbas pea õlgade vahele , pani käed seljale , hakkas jõuliste sammudega maad mõõtma . </s> <s> Oma pahameele tahtis ta maha joosta , oma hingejõu tuulde raisata . </s> </p>
<p> <s> Kenad inimesed puha , ja millistes rollides ! </s> <s> Kõigil võõras tekst laitmatult peas , komistamata ette kantud , justkui pajakõrvadele kuulata . </s> <s> Igaüks pingutab , et mitte ise olla järgmine . </s> </p>
<p> <s> Aga nagunii on . </s> <s> See ei lõpegi ära . </s> <s> August Sang näitas rahvasööklas vakstuga laua taga istudes ametlikku teadet kirjanike liidust väljaviskamise kohta , kõik oli seaduspärane , põhikirja paragrahvid kirjas ja puha - Sanga kui liidu liikme tegevus olevat vastuolus sotsialistliku ülesehitusega ja nii Eesti kui üleliidulise kirjanike liidu ülesannetega . </s> <s> Palume kohe tagastada Teile välja antud liikmepilet number see ja see ! </s> <s> Allkiri all - Magnus Mälk . </s> <s> Samasuguse kirja olevat saanud Kersti Sang-Merilaas , selle vahega , et tema oli alles liikmekandidaat , temalt nõuti tagasi kandidaadikaarti . </s> <s> Sõbrad lugesid kurja paberit , ümisesid midagi , lõpetasid kähku oma kruubisupi ja tegid minekut , et neid ei nähtaks väljatõugatutega ühes lauas . </s> <s> Aga juba oli nähtud nagunii . </s> <s> Iga hingetõmme oli kuskil arvel , uskumata palju oli palgalisi nuhkijaid ja veel rohkem vabatahtlikke , keda tiivustas soov teiste üle meelevalda tunda ja selle arvel veel punkte teenida . </s> </p>
<p> <s> Ei avita inimest miski . </s> <s> Sang ja Merilaas olid küll neljakümne esimesel katsunud punaseid laule kirjutada , siiski ei kustutanud need neljakümnendal ilmunud värsse ; Jott Teel on too koguteos - Võim ja vaim - tagariiulis olemas . </s> <s> Eks ütle seal Sang sõnaselgelt - </s> </p><lg type="free"><l> Ja kuigi ma tean , et põld ja nurm </l><l> vajab püsivalt ümberkündi , </l><l> olen eilsete perest ja see on mu surm </l><l> - näha uute aegade sündi . </l></lg>
<p> <s> Ja Merilaas - </s> </p><lg type="free"><l> Kusagil on tummad sepad </l><l> seismas hõõgvel ääsi ümber , </l><l> kummargile kuulatamas , </l><l> vasaratel rasked käed . </l><l> Kui need vasarad kord löövad </l><l> kilisedes vastu rauda , </l><l> pean siis tõusma sulesängist , </l><l> käima oma kurba teed . </l></lg>
<p> <s> See ta on , rahval tuleb käia kurba teed ; ehkki oli ette näha ja kuulda saatuseseppi valmistavat maailma kultuuri mahavaikimist ja hävitamist , ei saanud parimadki pojad midagi parata . </s> </p>
<p> <s> Magnus Mälk pingutas väga , tal oli heaks teha elujärk , mil oli olnud vapside kihutuskõneleja . </s> <s> Äkki ei jõua seda terve eluga heastada , äkki tuleb ükskord vastust anda , ja mine tea , äkki tuleb kord veel vastata tänasegi eest . </s> <s> Jumala veskid jahvatavad aeglaselt . </s> </p>
<p> <s> Neil kõigil oli midagi varjata , püüdlikkuse taha peita . </s> <s> Jaan Kärner oli vaps olnud ja juba langenud ; Max Laosson oli vaps olnud ja küllap ta langeb ; Kaarel Irdil oli olnud õnnetus 1936ndal aastal kirjutada näidend Vabadussõjast , pealkirjaga Võitlejad kodu eest , ja see läks talle punases nukuvalitsuses juba maksma Kunstide Valitsuse ülema koha , kust ta õige kiiresti minema löödi . </s> <s> Nii on kõigil suu vett täis , venestamise ohvritel ja venestajatel takkapihta . </s> </p>
<p> <s> Ei uusi nimesid , ei kordustrükke . </s> <s> Ainus lootus , et paadipõgenikud siiski veel luuletavad . </s> <s> Mõni raamat või luuletusega kiri on raudsest eesriidest läbi toodud - nad luuletavad tõesti ! </s> <s> Üheks ööks on saanud Jottki üht-teist lugeda , viimati Artur Adsonit , kes jättis eriliselt kodusooja mulje ; Jott midagi ümber kirjutada ei julgenud , õppis siis pähe , see oli kerge vaev . - </s> </p><lg type="free"><l> Kes kõnnip nüüd küll koduvalla teid , </l><l> kes saisatap , et pilku lennütellä </l><l> nink kullelda , kuis löövä kerkokellä' </l><l> ja palvelusen silip villäpäid ? </l><l> Ei keäki käü sääl enämb kerkuteid . </l><l> Om kodutarrist saanu soelauda' . </l><l> Hulk armsit hengi kaonu , vaonu hauda , </l><l> nink kõrre' lasknu alla kurvalt päid . </l></lg>
<p> <s> Pagulased hoiavad irreaalsuses koduküla alles , meil siin tegelikkuses pole eesti küla hoida võimalik . </s> <s> Nemad on kelläkulleljad , neil püsib kõrvus kodukiriku hele kumin üle laanelatvade ja mere müha , meie siin oleme sunnitud kuulma Kremli kelli , mis langevad meie peale punasest Spasski tornist , me kuuleme neid kuulamatagi ja me luuletame neist . </s> <s> Mitte küll kõik , mõned on pigem luuletamata ja leivata . </s> </p>
<p> <s> Jott oli ringiga tagasi Õpetaja tänavas . </s> <s> Ta nägi Vanemuise pargi hämarusse kaduvat hallis kummimantlis õblukest kogu , lisas sammu ja jõudis järele . </s> <s> Ellen Niit vaatas kõrgele üles Joti poole ning võttis tempo maha . </s> </p>
<p> <s> “ Kas olete väga kuri minu peale ? ” küsis Jott . </s> </p>
<p> <s> “ Ei , miks ? ” </s> </p>
<p> <s> “ Mulle teie käsikiri meeldis . </s> <s> Väga . ” </s> </p>
<p> <s> “ Aitüma ! ” </s> </p>
<p> <s> “ Aga ma ei teinud suudki lahti . ” </s> </p>
<p> <s> “ Seda oleks olnud palju tahta . ” </s> </p>
<p> <s> “ Mis nüüd siis saab ? </s> <s> Mis te ette võtate ? ” </s> </p>
<p> <s> “ Mis ikka ! </s> <s> Küllap hakkan Petöfit tõlkima . ” </s> </p>
<p> <s> “ Betti Alver tõlgib Puškinit , teie Petöfit . </s> <s> Pole paha mõte . </s> <s> Puškini Läkitus Siberisse on Bettil väga ajakohane . ” </s> </p>
<p> <s> “ Aga kuniks sedagi lubatakse . </s> <s> Tallinnas võeti otsus vastu - nõuda kõigilt kirjanikelt , kes on vaikinud või ainult tõlketööle siirdunud , loomingulist tööd aktuaalsetel teemadel . </s> <s> Meid kõiki on nimepidi üles loetud . </s> <s> Teid ka , Jott Tee . ” </s> </p>
<p> <s> “ Mullu Loomingu jõulunumbrisse oli kah kohustus luuletada Stalini sünnipäevaks , palju salme treiti , aga kes ei kirjutanud , see ei kirjutanud . </s> <s> Minul küll pahandust ei tulnud , ütlesin , et proovisin , kuid ei saa pakkuda , suur tähtis teema ebaõnnestus kunstiliselt . ” </s> </p>
<p> <s> “ Meie igapäevane vale . ” </s> </p>
<p> <s> “ Kohanemisvale . </s> <s> Mimikri . ” </s> </p>
<p> <s> “ Ritsikas võib jah ohu korral kuivanud puuoksakest mängida , aga kaua ta seda ei suuda . </s> <s> Temagi mitte , rähn avastab varem või hiljem . ” </s> </p>
<p> <s> Nad olid jõudnud Kastani tänavasse , Niitude ulualune paistis juba . </s> <s> Eneselegi ootamatult luges Jott äkki Adsonit . - </s> </p><lg type="free"><l> Üts tükükene tündremaad </l><l> nink raasikene raba - </l><l> kui tolle ütskõrd kätte saat </l><l> ja maa om prii nink vaba ! </l></lg>
<p> <s> Ellen vaatas Jotile otsa , silm lõi särama ; ta luges kaasa . - </s> </p><lg type="free"><l> Maa ikep sääl , ma oiga siin , </l><l> pikk muresild mi vahel , </l><l> meid lahutava suure vii' </l><l> ja okastraat nink ahel . </l><l> Oh maakene , oh mõtsakse' , </l><l> oh elupõlve raa' ! </l><l> Om jäänü teist viil mõttekse' - </l><l> ei sinnä enämb saa !! </l></lg>
<p> <s> Neil oli ütlemata lahe olla . </s> <s> Nad olid hakkama saanud pisikese kangelasteoga . </s> <s> Ja nad olid üksteist ära tundnud . </s> <s> See oli peaaegu et õnn , mis neid tiivule tõstis . </s> </p>
<p> <s> Üle saja autori oli keelatute nimekirjas . </s> <s> Tuntumad kirjanikud seisid täieliku põlu all : ühed olid vangis või paguluses ning maha kantud sedakaudu , teistelt oli tiitlid ja pensionid ära võetud , need olid surutud oma nelja seina vahele , jäänud tööta ja tulevikuta . </s> <s> Nende raamatud olid hävitatud , veel lubatud autorite lubatud raamatutest olid nende kirjutatud eessõnad välja rebitud , nende toimetajanimi oli lilla templiga üle trükitud , aga tihtigi veel loetav : Tuglas , Semper , Viiding , Annist . </s> <s> Eesti kirjandus oli likvideeritud . </s> </p>
<p> <s> Eesti nõukogude kirjandus oli ette nähtud olema ja õitsema , aga kust seda võtta - kümne aastaga peale kasvanud põlvkond ei rahuldanud võimusid , ei olnud veel küllalt sovjett , seda alles koolitati erilise hoolega . </s> <s> Õpetaja tänavas oli täna kavas NAKlase Kalju Kanguri käsikirja vaagimine , Jott Tee läks sinna halva eelaimusega : küllap sellest personaalküsimus kujuneb , oli ju Kangurist tehtud Tartu osakonna valulaps . </s> </p>
<p> <s> Rahvast oli kokku tulnud mõõdukalt , ehk küll puuduja riskis endale kahtlast tähelepanu tõmmata : süstemaatiliselt ei võta organisatsiooni tööst osa , hoiab kommunismi ehitamisest kõrvale . </s> <s> Kriitikarühma juhataja Peep tegi ettekande , peatudes igal Kanguri luuletusel üksikult . </s> <s> Jott Tee ei uskunud oma kõrvu - see apoliitiliste luuletuste autor pidi küll põhjalikult ümber kasvanud olema , mõelda vaid , sellised pealkirjad nagu Suur Lenin elab , Laul Stalinist , Suure rahva hing , Esimest korda valima , Nõukogude naine , Hommik kalurikolhoosis , Lääne ees lömitaja , Eest aatomirelvad , Kremli tähed ja kõik need teised ! </s> </p>
<p> <s> Autor ise istus akna all , noor sirge mees , püstise peaga , uhke hoiakuga , vaikne ja valge , ei teinud teist nägugi . </s> <s> Ent retsensent vaevles : Kangur oli kästud hukka mõista kui rahvavaenlase poeg , kes alatult meie ridadesse pugenud , ja nüüd pidi retsensent alatuse paljastama , aga luuletused olid silmapistvalt lollikindlad . </s> </p>
<p> <s> “ Temaatika on avar , kuid liiga vabalt on lähenetud vormiküsimustele , ” ütles Peep . </s> <s> Ta tundis , et mõndki näidet oleks hädasti vaja , ent kust sa need võtad , kui kõik on ühtlaselt nõukogude . </s> <s> Ta ütles huupi : “ Ikka jalus töödevõru , see pole kuigi hea sõnastus . ” </s> </p>
<p> <s> Retsensent lehitses käsikirja ja otsustas riskida : </s> </p>
<p> <s> “ Pisut kunstlik , nii või teisiti , pisut ülearu proosalik on luuletuse Nõukogude naine lõpp , mäletate - naine jatkab telefoniliini ja hüüab selle tegevuse juures : Meid juhib Stalin ! ” </s> </p>
<p> <s> Nüüd jooksis üle Kalju Kanguri liikumatu näo kerge vari mingistki emotsioonist . </s> <s> Harald Peep jäi rahule , tema polnud päris lolliks jäänud , ta oli vähemalt autorile märku andnud , et näeb autori mõnitussoovi läbi . </s> </p>
<p> <s> Aira Kaal võttis tsitaadist kinni ja hakkas arutlema , kas elus võiks selline situatsioon aset leida , ja kuivõrd kunstitõde üleüldse peaks elutõega ühtuma . </s> <s> Sellest sai pikk kena filosoofiline jutt , nii et parteikomitee ideoloogiasekretär aina noogutas ja tegi märkmeid . </s> <s> Kord oli selline , et koosoleku lõpus võtab linnakomitee esindaja sõna ning annab parteilise hinnangu koosoleku käigule ja igale sõnavõtule eraldi , ja kui tarvis , ka isikutele . </s> </p>
<p> <s> “ Halb , et seltsimees Kangur ei tööta . </s> <s> Halb , et ei õpi poliitringis . ” </s> </p>
<p> <s> Kalju Kangur seletas : olen viibinud haiglas ja korduvalt sanatooriumis , kopsud on haiged . </s> <s> See mõjus kui otsitud ettekääne : Kangur jättis ütlemata , et põeb tuberkuloosi , ja et just nakkamishirmu pärast hoiab ta inimestest kõrvale , et nad teda vältima ei peaks . </s> </p>
<p> <s> Kokkuvõte jäi kuidagiviisi õhku rippuma , niisuguseid luuletusi - ehkki sobimatu autori sulest - ei saanud ju hukka mõista ! </s> <s> Kell oli pool kaksteist öösel ka juba . </s> <s> Sestap kuulutati koosolek lõppenuks , linnakomitee esindaja palus juhatusel korraks veel nõu pidama jääda . </s> </p>
<p> <s> See korraks kestis tubli kolmveerand tundi . </s> <s> Meeldivad noored inimesed vaidlesid omavahel pisut ja otsustasid - kui see nii peab olema ! - Kalju Kanguri NAKi liikmete hulgast välja heita ebaõigete ja mittetäielike ankeediandmete esitamise ja poliitilise enesetäiendamise mitteteostamise pärast . </s> <s> Isa on tehtud rahvavaenlaseks , mis meie parata saame , lohutasid otsustajad üksteist . </s> </p>
<p> <s> Nii kauaks ei jäänud Kangur mitte ootama , nad seisid Jott Teega pisut aega sumedas maiöös endise Uluotsa endise maja trepil ja hakkasid siis tasakesi linna poole astuma . </s> <s> Kangur elas Tähe tänavas , Jott Tee Turu tänavas , neil oli ühist minemist ja üheskoos vaikimist . </s> </p>
<p> <s> “ Henrik Visnapuu on surnud , kas teate juba ? ” ütles Kangur Riia tänavat ületades . </s> <s> Jott kõndis temast poolteist sammu tagapool , nii et Joti vari ulatas just Kanguri jalgade alla . </s> <s> Et tal oleks pehmem astuda , mõtles Jott , ja ehmatas siis : </s> </p>
<p> <s> “ Mis ? ! </s> <s> Visnapuu ? ! ” </s> </p>
<p> <s> Nad vaikisid , kumbki oma mõtetes . </s> </p>
<p> <s> “ Visna pagulaslauludest meeldib mulle Vabaduse kell , või õieti küll selle saamislugu , ” ütles Kalju Kangur . “ Visna võttis osa Vabaduskella saatmise aktsioonist Saksamaale , kus see raudse eesriide läheduses - Delaware silla peal - kumiseb , et meenutada vabadust neile , kes vabadusest ilma . ” </s> </p>
<p> <s> “ Ma ei tea seda luuletust , ” ütles Jott . </s> </p>
<p> <s> “ Pihuks-puruks punalipud Vabaduse kell see lööb , Võimsalt raekoja tipus Kuulutab , et möödub öö . </s> <s> Sihuke salm . </s> <s> Lõpusalm on veel võimsam : Kõma kumedalt ja kuldselt , Vabaduse võimas kell , Maarjamaalt mu muremuldselt Vastab rahva süda hell ! </s> <s> Sedaviisi . </s> <s> Sellised unistused . </s> <s> Meil on vähesed sellest kellast kuulnud , veel vähesemad seda kella kuulnud . ” </s> </p>
<p> <s> “ Meie ei tohigi muud teada kui Buchenwaldi häirekella ega kuulata muud kui Kremli kelli . ” </s> </p>
<p> <s> Endise korporatsiooni punastest tellistest maja ees tegi Kangur portfelli põlve najal lahti ja ulatas Jotile Tulimulla vastse numbri . </s> </p>
<p> <s> “ Hüva õhtut ja homseni , kui elame ! ” </s> </p>
<p> <s> Kangur läks , Jott jäi maha . </s> </p>
<p> <s> Tähe-Pargi nurgal laterna all tegi Jott põlatud pagulaste ajakirja lahti , piilus sisse . </s> <s> Oligi Visnapuu pilt ja luuletus . </s> <s> Jott luges . - </s> </p><lg type="free"><l> Aastatuhanded on sinu kätes , </l><l> pea vastu , rahvas ja maa ! </l><l> Eestis voolab su eluläte . </l><l> Hoia kinni ! Niikaua kui saad ! </l></lg>
<p> <s> Soe voog voolas Joti südamesse . </s> <s> Jah , vastu pidada , ellu jääda , joont edasi tõmmata ! </s> <s> Peita elusat sädet kolde tuhkhauas hommiku tulekuni . </s> <s> Mitte peaga vastu müüri joosta , hoida väiksearvulist inimjõudu , ehk küll teada , et õilsam on veendumuste eest kas või surma minna ; leida tasakaal kahe vastandliku , samal ajal kehtiva printsiibi vahel : mitte reeta , aga alles jääda . </s> </p>
<p> <s> Jott läks Pargi tänavat pidi alla , üht kui teist tuli Visnapuust meelde , eestiaegsest Visnapuust . </s> <s> Aga kus ta Seal elas ja kus suri , ei kujuta ette , raudeesriie ei ole nagu teatris , raudeesriie on vankumata ja piiluaukudeta . </s> <s> Siiski eksis mõni valguskiir või selle peegeldus Sealt , nagu see Visnapuu salm - </s> </p><lg type="free"><l> Ja siiski ! Me süda on rauast . </l><l> Kes mees , küll see seda teab . </l><l> Me tõuseme ajahauast , </l><l> maailm seda nägema peab ! </l></lg>
<p> <s> Muidugi , too ajahauast tõusmine tuleb , raudeesriie roostetab ükskord läbi , aga kas praeguste põlvkondade silmad toda näevad ! </s> </p>
<p> <s> Lina tänava koolimaja juurest pööras Jott alla jõe poole . </s> <s> Ei kõndinud inimhingegi , aknad olid pimedad . </s> <s> Siinkandis kardeti käia , juba aastaid liikusid jutud , nagu oleks mahapõletatud Turu tänava varemetes vorstivabrik , kuhu meelitatakse priskemaid lapsi , nõnda et võõras tädi annab lapsele vaevatasuks kolm rubla ja palub kirjakese viia teatud kohta , kus temast siis vorsti tehakse . </s> <s> Keegi õnnekombel pääsnu oli oma silmaga näinud , kuidas peata inimkehad rippunud ja veri tilkunud plekk-kaussi tsilks-tsolks . </s> <s> Mine tea , aeg oli jube ja inimesed kurjad , ent Jott tundis end kodutänavas julgelt ja kaistuna pimedalgi ajal. </s> <s> Imeline asi see kodukotusetunne ! </s> </p>
<p> <s> Jälle läks mõte Visnapuule , et kuidas nemad , lahtikistud juurtega , elavad ja toime on saanud . </s> <s> Läksid nagu lepatriinud tunnikeseks tormipakku , tundidest said päevad , päevadest aastad ja ikka veel ei kerki kodurannad veest nende ette . </s> <s> Aga nad usuvad ja loodavad surmani nagu meiegi . </s> <s> Jotile tuli meelde veel üks hiline Visnapuu laul , mõtteselguse ja sõnalihtsuse eeskuju . - </s> </p><lg type="free"><l> Ma kuulutan mägede vastu , </l><l> veenirede vastu maas : </l><l> Sina , murelik Maarjamaa , astud </l><l> rahvaperesse võitjana taas . </l><l> Ma kuulutan rahvaste vastu , </l><l> vägivallale tules ja tões : </l><l> Eesti süda pole läbi lastud , </l><l> pole pestud veel Toonela jões . </l><l> Vara peale käib tapperi himu </l><l> ja mõistuse pihta käib mõõk . </l><l> Ses ristati mõtete hämus </l><l> hoia puhtana elumaak ! </l><l> On uuesti pandud su ette </l><l> su enese elu ja surm . </l><l> Kuis tahad , kas tulle või vette </l><l> pista südamepoolne sõrm . </l><l> Sinu sõpradest saavad suured , </l><l> Sinu vaenlased kuihtuvad näost . </l><l> Sina võrsumist võrsud juurest </l><l> ja ülened aegade räost . </l></lg>
<p> <s> Rõõmsa südamega , kinnitatud lootustega tõttas Jott koju , et läita tattnina ning uurida üheks ööks usaldatud ajakirja . </s> <s> Ta lootis väga , et hommikul leiab Kanguri Tähe tänavast eest . </s> </p>
<p> <s> Heledad tüdrukuhääled kiljusid et õpetajate tuppa kuulda . </s> <s> See võis olla Joti klass , kaheksas c . </s> <s> Temperamentne rahvas , paigutati silmist ära lausa katuse alla , kus ainult kaks klassiruumi ongi , aga ega neid sellegipärast kõrvust ära saa . </s> <s> Alalõpmata on ütlemist : kaheksas c ei lähe vahetunnil klassist välja , või kui läheb , ei jaluta , või kui jalutab , siis käib neid käe alt kinni rohkem kui kaks , või kui nad ongi paarikaupa , siis kõnnivad , selg ees , ajades taga tulijatega demonstratiivselt juttu . </s> <s> Ei austa koolikorda ! </s> <s> Vaev ja nuhtlus korrapidajale õpetajale ! </s> <s> Täna veel eriti ! </s> </p>
<p> <s> Õpetaja Tee tormas kaht astet võttes üles , sellega rikkus ta kooli korda eriti jämedalt . </s> <s> Aga mis ta klassi astudes nägi ! </s> <s> Tema tüdrukud marssisid tihedas rongis , klassiorganisaator kõige ees , sel süles raske ristjalgne kaardipuu , millel laperdamas hiigelsuur Nõukogude Liidu punane maakaart nagu mõni mereröövlite lipp , ja kõik nad skandeerisid idiootset salmikest , mis - tõsi küll - vene keele õpikust võetud . </s> <s> Klassijuhatajat tervitasid nad rõõmuhõiskega , oma tegevust ometi katkestamata . </s> </p>
<p> <s> “ Jätke kohe järele ! ” keelas Jott Tee ja lisas väga vaikse häälega : “ Jossif Stalin on suremas . </s> <s> Kõikide kirikute kellad helisevad viimses vaevas . ” </s> </p>
<p> <s> Hauavaikus ehmatas Jotti : tüdrukud olid tardunud nagu keerukujumängus , kellel jalg tõstetud järgmiseks sammuks , kellel suu lahti sõna väljasülitamiseks , kellel käsi sirutatud viibet lõpetama . </s> <s> Sekund hiljem kolksatas kaardipuu põrandale läbemata rõõmuga ja üksmeelne kisa pääses valla kahekümne viiest suust . </s> <s> Õudus ja õnn vallutas Jotti , ta katsus et treppidest alla sai . </s> <s> Tartu parim tütarlaste keskkool , Miina Härma kool , Betti Alveri kool , sul on eluvaim sisse jäänud , mõtles Jott , kiskudes õpetajate toa ust lahti jõulisemalt kui oleks tarvis . </s> </p>
<p> <s> Kõik pead pöördusid tema poole . </s> </p>
<p> <s> “ Sündsuseta ikkagi , ” üteldi . </s> </p>
<p> <s> “ Kas nad teil röögivad rõõmust või ? ” küsiti . </s> <s> Hulk naisi ühe meesõpetaja vastu . </s> </p>
<p> <s> “ Nad on šokis nagu me kõik , ” kostis Jott Tee . </s> </p>
<p> <s> Pilgud langesid häbelikult : šokis ei olnud keegi , kuigi oleks vist pidanud olema . </s> </p>
<p> <s> “ Suur nutt ja suur naer on üsna ühesugused oma välisilmingult , ” ütles Jott . </s> </p>
<p> <s> Õhevil õppealajuhataja tormas sisse . </s> </p>
<p> <s> “ Just praegu öeldi raadios . </s> <s> Ongi surnud , ” ütles õppealajuhataja . “ Teie , seltsimees Tee kui kirjandusinimene , korraldate oma klassiga homme kolmanda tunni ajal mälestusaktuse . </s> <s> Kästi küll kohe täna , aga muist klasse on juba läinud . </s> <s> Ja ette ka on vaja valmistada . ” </s> </p>
<p> <s> Nüüd oli hauavaikus õpetajate toas ning keerukujuks tardunud Jott . </s> </p>
<p> <s> Jott lonkis kodu poole , kolm pakki kirjandeid portfellis , süda täis ja pea tühi . </s> <s> Kogu rõõm oli kadunud . </s> </p>
<p> <s> Eks olnud Jott Tee ju aktusi korraldanud , siis oli olnud tegu mõne kirjanikuga , kellest sobivat materjali jalaga segada , või riigi sünnipäevaga , mille puhul sai ikka midagi keerutada , või maipühadega , mida võis tõlkida kevadpühadeks . </s> <s> Aga nüüd ! </s> <s> Jää homme või haigeks ! </s> </p>
<p> <s> Jott virutas kivitüki saapaninaga rentslisse . </s> </p>
<p> <s> Haigeks ei saa jääda , selge see . </s> </p>
<p> <s> Tuleb muinasjutust õppust võtta . </s> <s> Kuidas too tark neitsike pidi ilmuma : mitte riides ja mitte ka alasti , mitte sõites ja mitte ka jalgsi , mitte teed pidi ja mitte ka tee kõrval , mitte kingitusega ja mitte ka ilma ? </s> <s> Eks lohisenud ta kalavõrku mässitult ja hobuse sabas rippudes ja vankrirattaroobast pidi ja kingiks varblane , kelle lendu lasi . </s> <s> Todaviisi . </s> </p>
<p> <s> Stalini nimest ei pääse , nuputa mis nuputad . </s> <s> Aga seda ei pea oma nimel kuuldavale tooma - meil ju suuri sõnameistreid ! </s> <s> Koguni vastava preemia laureaate ! </s> <s> Tehtud ! </s> <s> See peab olema Juhan Schmuuli Poeem Stalinile , klaar ! </s> <s> Kui sealt oskuslikult valida . </s> <s> Massdeklamatsiooniks ! </s> <s> Tervele klassile tekst ette , pähe ei jõua õppida , ja milleks ka . </s> <s> Illustratsiooniks käib küll , põhikõne peab sündmuse tähtsust arvestades muidugi direktor . </s> </p>
<p> <s> Schmuul sobiks suurepäraselt , too oleks koguni kohustuslik , on ju neil allkorruse seinal ilus loosung Schmuuli tuntud salmiga : Aeg suur ja karm kui kotkatiivul lendab , Täis õnne , kirge , põlemist ja tööd , Ta võimsaid tukseid nagu südant endas Ma kannan kaasas päevad , kannan ööd . </s> <s> Jott Tee luges toda igal hommikul . </s> <s> Kuigi jah , kui ta oma tüdrukutelt küsis , kelle tekst all koridoris tervitab , ütlesid need : ei tea , nemad igasugu loosungeid ei loe . </s> <s> Jott oli imestanud : eestlasel on harjumus lugeda kõiki tekste , olgu või raudteejaama seinalt , miks siis mitte seda kunstiliselt kõigiti õnnestunut . </s> <s> Aga mine tea , uus põlvkond , kaitserefleks . </s> </p>
<p> <s> Too Juhani punasekaaneline poeem Jotile tegelikult meeldis . </s> <s> Kahtlemata n-kirjanduse kõige ilusam raamat , Paul Luhteinal kalligraafiliselt ümber kirjutatud ja hoolikalt kujundatud ning kohati - meri ja kalurinoored - Schmuuli parim luule , voolav ja hingestatud . </s> <s> Mõistatuslik on panegüürika vohamine , seegi näib ehtsal tundel põhinevat ; kuidas selline hingeolek kirjutajal saavutatud , on loomise saladus . </s> <s> Võimalik , et luuletajal on lahus hoitud verine Džugašvili kui ajalooline isik ja sümbolsõna Stalin , nagu ta hoiab lahus kirikuraamatusse kantud Johannes Muuli või isikutunnistuse Johannes Smuuli ja kirjanik Juhan Schmuuli . </s> <s> Too vahe vast , et nüüd on Džugašvili surnud ja needusega võlusõna stalin ühes temaga , kuna Schmuulist jääb pärast looja kadumist näpuotsatäis järele . </s> <s> Nagu meist kõigist , normaalsetest . </s> </p>
<p> <s> Jott otsis poeemi välja , pühkis tolmust puhtaks , valis alguseosa ja veel mõned loodusvärsid ning siis vanemale kuulajale nagu heale lapsele kompuks : </s> </p><lg type="free"><l> Kuid läbi propaganda kisa : </l><l> “ Töörahva , talupoege maa ! ” </l><l> paar julmi silmi vahtis visalt </l><l> ja saatanlikult Eestimaad . </l><l> Neid ümbritses kurb kortsurägu . </l><l> Kõik on seal haualiselt hall . </l><l> See oli , vaesus , sinu nägu . </l><l> Maa närbus sinu pilgu all . </l></lg>
<p> <s> Julm , saatanlik silmapaar , mis närvutab õitsva maa ! </s> <s> Ja propagandakisa , mis peidab noid Eestimaad vahtivaid saatanlikke silmi . </s> <s> Täiesti võimalik , et kirjutaja nautis seda salmi , millesse kätkes sama mõtte , mis Jotil lugedes . </s> <s> Töörahva-talupoege maa on ju tuttavalt nõukogude ja viitab sellele , mis iga päev silmaga näha . </s> <s> Ehk küll Stalini preemia laureaadi teost peab õigesti tõlgendama - nood jutumärkides sõnad on rida Henrik Visnapuu pakutud hümnist kodanlikule Eestile , ja kogu salm käib sel juhul eesti aja kohta - nagu oleks eelmisel vene ajal Eestis külluslik elada olnud ja oma riik nälja kaasa toonud . </s> <s> Kes toda usuks , vastsündinudki teavad - paljas luule ja propaganda ! </s> <s> Ei usu toda Schmuul ise ka , jõuka talu perepoeg Koguva külast , ühe vanima ja väärikama eesti suguvõsa järeltulija , nagu ta on . </s> <s> Ehk võtab Juhan luulet kui omaette asja , kui midagi looja isikust ja tegelikust elust väljaspool seisvat , nagu poksi või malemängu , mil omad reeglid , olgu kui imelikud tahes , ja mida tuleb järgida järjest paremini , kui kaasa mängida ja võitagi tahad . </s> </p>
<p> <s> Lõpetada kavatses Jott tekstiga kuuekümne kolmandalt leheküljelt. - </s> </p><lg type="free"><l> Vast kahekümne aasta pärast : </l><l> Linn meie suurel kodumaal . </l><l> Ja kuldses õhtupäikses särab </l><l> suur ülikooli marmorsaal . </l><l> Loeng lõppes , teine algab varsti , </l><l> ning tema , kalamehe poeg , </l><l> kes õpib selles koolis arstiks , </l><l> sel ajal väga ahnelt loeb . . . </l><l> Loeb Stalinist : </l><l> Ja möödund aegu </l><l> sealt tormihoona vastu lööb . </l></lg>
<p> <s> Torm kui purustav stiihia , kui loodu hävitaja ; mälestus ühest teatud isikust on kahekümne aasta pärastki tormihoona jõhker , otse vastu , otse näkku lööv . </s> <s> Või teisiti : vastu lööma on rahvakeeles toosama mis oksele ajama . </s> <s> Todaviisi oleme ka õppinud tõlgendama , ridade vahelt lootusrikkalt lugema ehk autori tahtmist eirateski . </s> <s> Aga palun väga , aktus saab peetud , mõtteid igasuguseid , ja pajakõrvadel pole kinni võtta millestki . </s> </p>
<p> <s> Jott keeras õndsa ema vekkeri kahe tunni pärast tirisema ning vajus unne nagu möldri jahukotti . </s> </p>
<p> <s> Aktusega jäid rahule nii ühed kui teised . </s> </p>
<p> <s> Kuidas mitte rahul olla , kui ta oli nüüd vist tõesti surnud ! </s> <s> Seda soovunelmat oli palju aastaid hellitatud , ikka ja jälle oli vana legend üles soojendatud , et Vunts on ammugi mättasse löödud , kuid rahutusi kartes on talle asendaja leitud , tal olevat palju teisikuid , kõik nad on grusiinid ja hea elu peal ; või mis head tolles - kui pimesoolt oli tarvis lõigata , pidi lõikuslauale heitma tosin Vuntsi , et ei teataks , kes on õige . </s> <s> Jott mäletas üht päiksepaistelist keskhommikut , mil majaperemehe kolmeaastane poeg katsiratsi jõepoolsel planktaral istus ja omal viisil laulis : Stalin Kremli müüril tukkus , Aatompomm tal pähe kukkus ! </s> <s> Poiss oli leelotanud üldtuntud vemmalvärssi aina kiiremaid tuure üles võttes ja Jott tikripõõsa taga , pihk musta katuga karusmarju täis , oli sedasama kaasa ümisenud . </s> <s> Aga loits polnud tulemusi andnud . </s> <s> Tookord . </s> </p>
<p> <s> Praegu räägiti , et Vuntsil olid juba mitu päeva kõrvad pea all , enne kui poliitbüroo usaldas rahvale teatada . </s> <s> Muidugi ei saadud teda maha matta , vaid pidi Lenini kõrvale mausoleumi pandama . </s> <s> Lenin tõuseb vot üles ja kõnnib solvatult minema , arvasid mõned , kes soovisid vähemalt ühe pühaku enda jaoks säilitada . </s> <s> Oli ka neid , kes armastasid mõlemat isakest , nuteti päris ehtsaid pisaraid oma mustale ligedale kleidirinnale . </s> </p>
<p> <s> Kell kaksteist südapäeval pidid üle kogu Venemaa kõik torud ja viled üürgama , kõik kellad helisema , viieks minutiks pidi hiigelmaa leinaseisakus tarduma . </s> <s> Jott otsustas minna välja , et kuulata toda kanonaadi , aga raekoja ette ta ei jõudnud , Turu ja Riia nurgal hakkas see pihta . </s> <s> Õhus oli siiski midagi pühalikku ja igavikulist , ajaliku surma suurust . </s> <s> Äkitselt , nagu enese häbiks tundis Jott Tee kaastundevahku - ja nüüd soolavad nad kõik oma patud vaese Jossi kraesse , nagu polekski too olnud vaid vilets Lenini õpipoiss , ja ise jäävad tükkis oma Leniniga puhtaks ! </s> <s> Kust ta toda teadis , ei mõistnud arvata , aga äkiline uid oli tulnud kõikevallutavalt . </s> </p>
<p> <s> Jott Tee läks koju ja kirjutas üle tüki aja jälle värsse , otsekui oleks kõnevõime tagasi saanud . </s> <s> Pealkiri oli Matus , laul rääkis uhkest talitusest Kremli müüri veeres ja maailma hirmul hoidnud nime nagu kustunud tähe pimedusse veeremisest ; viimane salm küsis poeedilt-kaassüüdlaselt , kas tal on vaikne matus laual , kas ta matab olnut ning jälgib juba homse märgutuld . </s> </p>
<p> <s> Jott luges teksti mitu korda üle , luuletus meeldis talle hullupööra . </s> <s> Talle näis , et on Riia-Turu nurga tundevälgatuse sõnadesse püüdnud . </s> </p>
<p> <s> Hommikul , habemenuga peos , meenus talle eilne vägitöö , ta läks luges luuletust , põsk seebivahune . </s> <s> Ei , jõuetu ja mannetu oli too , tühjad ärakulutatud sõnad , igamehe mõttekäik ; mägi oli jälle hiire sünnitanud , oh sina , jott tee ! </s> </p>
<p> <s> Jott siiski ei pühkinud habemenuga värskesse luuletusse , ta peitis paberi kahe põhjaga sahtlisse küpsema ; mõnikord küpsevad luuletused seismisega tõepoolest ja osutuvad kõlvulisteks . </s> <s> Näppu jäi üks teine paberileht . </s> <s> Sellele oli ta peenikeses kirjas mahutanud Jaan Krossi pika luuletuse , tuleb meelde : mullu oli ta tolle ümber kirjutanud pisut käkrunud paberilehelt , mis talle hämaras kooli hoovis punaste pihlakate all pihku oli pistetud - lugemiseks ja teada isikutele levitamiseks , otse Krasnojarski kraist läkitatud . </s> </p>
<p> <s> Luuletuse nimi on Irax . </s> <s> Kes too Irax oli , toda uuris Jott mitmest targast raamatust , saamata õiget aru kätte , aga näe endisel õigusteadlasel ja praegusel poliitvangil oli nähtamatu entsüklopeedia kaasas . </s> <s> Keeldudes maailma veere peal pikkades pimedates kaevanduskäikudes suremast , oli Kross tapva sunnitöö man mõtteid ja riime mängitanud ning süngetest asjadest lustaka loo kirjutanud . </s> <s> Jotti üllatas noore kolleegi vaatenurk Iraxi tegudele - </s> </p><lg type="free"><l> See-eest , et pruukides mürki ja tääki ta </l><l> vastu ei lubanud endale rääkida , </l><l> või et ta piitsaga palujad peletas </l><l> ning , nagu suvatses , seadusi seletas , </l><l> see-eest ju rahva seas teda ei sõimatud . </l><l> Võimuril ongi ju teisiti võimatu ! </l><l> Kuid et ta ees olid hinnas ja aulikud </l><l> ükspäinis ilased ülistuslaulikud , </l><l> kes , nagu selgrootud kunagi , tajusid , </l><l> et neilt ei nõuta ei südant , ei ajusid , </l><l> ei , et nad maakonna huvisid ümmardaks , </l><l> vaid - et nad Iraxit mainides kummardaks , </l><l> s e l l e g a ei jäänud Meedea rahule ! </l><l> S e e oli kihutand maakonna vahule ! </l></lg>
<p> <s> Iraxit raviti tollega , et kiitus ja ülistused viidi absurdini , nii et mitte just loll Irax tüdines ja petised põrgusse kupatas . </s> <s> Lõpusalm ei jäta kahtlust , kes kirjutajal pilgu ees : </s> </p><lg type="free"><l> Nii tegi Irax . Kuid kõik pole Iraxid , </l><l> kes oma sõgedust näeksid ja piiraksid . </l></lg>
<p> <s> Kahtlemata on see parim Stalini-luuletus . </s> <s> Eesti luule sünnib niisiis mitte ainult paguluses , kus vabadust külluses , vaid ka vangistuses , kus pole vabaduse kaotust karta , sest see ongi juba kaotatud , ent inimõiguste äravõtmine ei pruugi tähendada nendest loobumist . </s> </p>
<p> <s> Mine tea , mõtles Jott , ehk on Schmuulgi nende killast , kes Suurt Juhti , Geeniust ja Generalissimust enesejumaldamisest ravitsema läkitatud ; on Schmuul ju tõsimeelne tunduva ülistuspoeemi paisutanud kisendava absurdini , ta on kõik ära ütelnud , mis inimlikku kujutlusvõimesse isanda ees maoldamisest mahub , nõnda et teised loojad on sellest kohustusest priid . </s> </p>
<p> <s> Nüüd juba igaveseks . </s> </p>
<p> <s> Oli imeline lõunamaa öö . </s> <s> Täiskuu naeratas laialt üle lähistroopika lopsakuse , külvates surelikesse igatsust ja õndsust , igatsuseõndsust , õndsuseigatsust . </s> <s> Siinsamas lähedal , palmiallee taga pahises nähtamatu meri , tema niisket hingust oli õhus tunda . </s> <s> Valge saleda terrassisamba ja noore lehvikpalmi kaitsvas varjus seisis sihvakas naine . </s> <s> Ta kogu oli rohkem aimatav kui nähtav ; kerge tuul lehvitas õhulise gaasrätiku nurki ta õlal nagu inglitiibu , ja sellest lehvimisest võis hiline jalutaja aimata ärevil hingelise viibimist looduse ennastunustavas õitsmises . </s> <s> Ta seisis ja luuletas . - </s> </p><lg type="free"><l> Kesköösel kohiseb all aias meri . </l><l> Sa seisad üksi tema ees . </l><l> Kuu selge , tõsine on külind hõbeteri , </l><l> neist hiigelpalm on kasvand üle vee . </l><l> Ja lainetab ja kohiseb ja voogab </l><l> suur vetelagendik nii ääretu . </l><l> Sind haarab jõud , </l><l> sind pimestab see ilu , </l><l> sa ise oled väike , vääritu . </l></lg>
<p> <s> Ta oli kaugelt põhjalast , jaheda mere äärest , ta oli pettunud ja lootuseta , ta oli vihane ja võitlusvalmis ; ta luuletas . - </s> </p><lg type="free"><l> Mis valu sind on kihutanud siia ? </l><l> Mis mõte hoiab merre kukkumast </l><l> siin kaugel Musta mere rannarahnul , </l><l> kus maa ja taevas ühte sulavad ? </l><l> Sind raskelt reedeti , sind sõbrad maha jätsid , </l><l> sind teotas kuri laim ja keelepeks . </l><l> Kuid seltsimehed , kes sind üles otsind , </l><l> need karmid on , kuid nende arm on eht . </l></lg>
<p> <s> Riimid kiskusid kangesti kaudseks , ehk küll ilusasti olid alanud . </s> <s> Mis parata , mõte oli tähtsam ! </s> <s> Kas ta oli kõik olulise ütelnud , kas võis rahuliselt lõpetada ? - </s> </p><lg type="free"><l> Kesköösel kohiseb all aias meri . </l><l> Sa seisad üksi tema ees . </l><l> Ja tuult ja tormi igatseb su veri , </l><l> ja tuult ja tormi ennustavad need . </l></lg>
<p> <s> Lõpp sai pisut lermontovlik , aga mitte nii revolutsiooniliselt uhke nagu kuulsas Purjes - Sest torme ihkab mässuline , Justnagu rahu tooksid need ; tema oli naine , tal oli pigem hirm selle tormiennustuse ees , tal oli põhjust karta , ta kartis , et ajaloo lained temast nüüd küll üle rulluvad . </s> <s> Moskva seltsimeestest hoolimata . </s> </p>
<p> <s> Öö käes , tarvis ära tuppa minna , laul paberile panna , üles vasakule märkida Aira Kaal ja alla paremale Gagrõ , 1954. </s> <s> Ehk on viimne tervitus . </s> </p>
<p> <s> Puhkekodu vaevatud raudvoodis , masspesulõhnaliste koredate linade vahel ei tulnud kaua und . </s> <s> Ta vähkres ja otsis mugavamat asendit ; iga kehakäänamine tõi kaasa uue mälestuse . </s> <s> On ta siis mõni surmamineja või ? </s> <s> No ei , seltsimehed ! </s> <s> Ma ei anna relva käest - oli esimese luulekogu pealkiri , ja nii on , ja nii jääb ! </s> <s> Aeg võib ju milline-selline olla , aga inimest ennast , tema olemust peab ka vaatama enne hindamist ja hukkamõistu ! </s> <s> Olgu otsus kui karm tahes , aga õiglane see olgu ! </s> </p>
<p> <s> Too oli olnud võimas kaksaastak - 1939/1940 , siis juhtus palju asju esimest korda elus - tuli juhatada tähtsat vaidluskoosolekut , esineda rahvamiitingul , võtta osa revolutsioonist , siis ilmus esimene romaan Mamma ja mina , siis ta abiellus , sünnitas kaksikud lapsed , kes surid ; lõpetas ülikooli , astus kommunistlikku parteisse . </s> <s> Kõike jõudis , energia oli määratu ! </s> <s> Aira Kaal mõtles : rahvahulk on võibolla kõige ilusam asi maailmas , kui teda haarab revolutsiooniline joovastus , nagu tema silmad olid näinud Tartus aastal 1940. </s> <s> Marksismi aated oli Kaalude keskmine laps kaasa toonud Inglismaalt , sealt oli leidnud mehegi , Hone nimi - On inglastes ja saarlastes Küll miskit ühist : Nad saarerahvad mõlemad ! - nii oli ta luuletanud . </s> <s> Ise kannab ka nüüd seda nime , mida küll kirjutamise järgi hääldada ja häälduse järgi kirjutada ei osata ; Aira on leppinud , et ta ongi hone . </s> <s> Sellega aga ei ole , ei tohi olla leppinud , et teda tembeldati kulaku tütreks , bandiitide õeks ja spiooni naiseks . </s> <s> Ta on saatnud proteste igale poole , nõudnud enese ennistamist parteisse ja töökoha taastamist ülikooli marksismi-leninismi kateedris . </s> <s> Mis puutusid siia isad-emad ja õed-vennad ! </s> <s> Ta oli juunikommunist , ja neid rünnati nüüd , tehti teed Venemaa kommunistidele . </s> <s> Aga tema ei anna relva käest . </s> </p>
<p> <s> Aira pööras jälle kord selili , pani käed kukla alla . </s> <s> Ema tuli meelde . </s> <s> Ta oli nüüd just olnud Pöide kalmistul tädi Maali matustel , käis siis ühtlasi ka ema haual , hing valus , et oli selline olukord , kus aastaid kodus ei käinud ja ema matustest osa ei võtnud . </s> <s> Oli hele päev , rahulik , kuskil kauguses hakkas kukkuma kägu , vaikus oli väga sügav ja Aira oli sealsamas otsinud käekotist paberitüki ja väikse punase pliiatsijupi ning kirjutanud kõverad read põiki üle ruudulise paberi . </s> <s> Ta oli kirjutanud käo kukkumisest ema haual , et kukkus nii palju kordi , kui mitu aastat ta oli rännanud emata . </s> <s> Luuletus oli alles värske ja meeles . - </s> </p><lg type="free"><l> Jäi mulle pilk su silmadest , </l><l> jäi lahkuminek minule </l><l> ja üksiolek sinule . </l><l> Ei saa , </l><l> ei teisiti ei saa , </l><l> mu emake ! </l><l> Võib kägu kase otsas kukkuda , </l><l> jääb käoks ta . </l><l> Ja tuul võib mööda metsa hulkuda , </l><l> jääb tuuleks ta . </l><l> Kuid inimene . . . </l><l> Ilma emata </l><l> on vaene ta . </l><l> Kuid inimene ilma sihita </l><l> on inimene iseendata , </l><l> ei ole enam inimene ta ! </l></lg>
<p> <s> Kägu oligi täpselt nii mitu korda kukkunud , kui mitu aastat ta oli kodunt ära lahkhelide pärast - totaalselt ilma emata , sest surnud emaga ei olda sedavõrd emata . </s> <s> Tiidu talu Kaalude kõik üheksa last olid ise saatusega , nii kuidas sünniaasta ja maailmavaade ette kirjutas või kuidas õnne oli . </s> <s> Viieaastane Aksel oli sarlakitesse surnud , Aira ei saanud nüüdki temale mõtelda silmi pühkimata ; vanim vend Anton arreteeriti Kuressaare NKVD poolt kevadtalvel 1941 ja kadus koos naise ja lastega vangitapist teadmatusse ; järgmine vend Oskar sai otsa mõni nädal hiljem Vaeküla põllutöökoolis ei tea kelle käe läbi ; Ilmar võeti Punaarmeesse , Ülo aga 1943 Saksa sõjaväkke , pärast sai Ülost metsavend , suri tulevahetusel saadud haavadesse . </s> <s> Isa tehti kulakuks ja küüditati , kuna oli Kaitseliidus osalenud ja talutöö kõrvalt Riigikogus põllumehi esindanud . </s> <s> Temast endast , täpselt keskmisest lapsest Alma-Vilhelmine Kaalust oli seltsimees Aira Hone saanud , ja ta mõistis , et sellisel perekondlikul taustal olid ta väljavaated kesised . </s> <s> Moskvas partei keskkomitees tuleb tema personaalküsimus veelkord arutusele , selleks oli ta tellinud Erni Hiirelt iseloomustuse oma kahe viimase aasta tegude kohta , aga tähitud kiri millegipärast ei tulnud ega tulnud . </s> <s> Ehk ootas tähtis dokument Tartus Kingissepa tänavas ? </s> </p>
<p> <s> Seda dokumenti ei olnudki veel . </s> <s> Selle kirjutamine vajas inspiratsiooni . </s> </p>
<p> <s> Erni Hiir istus käsipõsakil Õpetaja tänavas Uluotsa kirjutuslaua taga , paber ees ja roheline sulepea käes , vahtis nõgimustade pilvede rünnakut üle vahtralatvade . </s> <s> Tal oli pooleli aruanne Tallinnale , kirjanike liidule . </s> <s> Ta kastis sule potti ja kirjutas : </s> </p>
<p> <s> Teatan , et Eesti Nõukogude Kirjanike Liidu Tartu osakonnas on tarvitusele võetud </s> </p>
<p> <s> 7 elektripirni 1.45 tükk - rbl. 10.15 </s> </p>
<p> <s> 3 pliiatsit 0.34 1.02 </s> </p>
<p> <s> 3 sulge 0.07 0.21 </s> </p>
<p> <s> kokku 11.38 </s> </p>
<p> <s> Vastutav sekretär E. H. </s> </p>
<p> <s> Luuletus see ei olnud , see oli puhas eluproosa . </s> <s> Sellelaadilisi dokumente oli paremat kätt hunnikus tükki kuus-seitse ärasaatmise ootel , kuna vasakut kätt ootas tubli heinakuhi menetlemist . </s> <s> Erni Hiir võttis mõned pealmised ümbrikud . </s> <s> Partei linnakomitee nõuab aruannet Vanemuise abonementpääsmete levitamise kohta - see on null ; aknapesemise arve tuleb raamatupidamisele uus saata , sest puuduvad aknapesija passiandmed - saab tehtud ; Remmelgas palub Edasi numbreid eraviisiliselt läkitada , sest Edasi on kohalikuks leheks muudetud ja seda Tallinna tellida ei saa - keeruline korraldada ; Remmelgas teatab ühtlasi , et rahvamajanduse arendamise riigilaenu tellimise protsent on kirjanikele määratud 46,2% , see teeb sm. Hiire palgalt 783 rubla , milline summa ongi kinni peetud , palutakse vaid allkirja vabatahtlikule tellimislehele , mis lisatud - korratt , jubajälle ! </s> </p>
<p> <s> Jott Tee pistis pea ukse vahelt sisse . </s> </p>
<p> <s> “ Kas tohib ? </s> <s> Mul on tarvis erifondi luba . ” </s> </p>
<p> <s> “ Jajah , mis me sinna papre peale kirjutame ? ” </s> </p>
<p> <s> “ Ega sellega kiiret , ma tulen mõni teine kord , kui täna ehk aega . . . </s> <s> Mõtlesin , et annan tellimise sisse . ” </s> </p>
<p> <s> “ Ei miks , ” ütles Erni Hiir ja keeras Kirjanike Liidu peaga paberi kirjutusmasinasse . </s> </p>
<p> <s> “ No mis me kirjutame ? ” </s> </p>
<p> <s> “ Eestiaegseid ajalehti , kus minu luuletused sees . ” </s> </p>
<p> <s> “ Eesti aega pole olnud ju . </s> <s> Ma pean selle tõlkima . </s> <s> Perioodikat ajavahemikus 1918 - 1944 oma loomingu ülesmärkimiseks , kas nii ? ” </s> </p>
<p> <s> “ Küll ta käib . </s> <s> Ehk saab ühe silmaga muud ka hiilida ? ” </s> </p>
<p> <s> “ Vaevalt . </s> <s> Ametnik istub kohe kõrval . ” </s> </p>
<p> <s> “ Aga kui ma oma asja kohe üles ei leia või ära ei tunne ! </s> <s> Ma pean ju lehitsema ! ” </s> </p>
<p> <s> “ Eks tehke proovi ! </s> <s> Ma olen kuulnud , et ta on heal päeval üsna kurt ja pime , ” muigas Hiir , silmad mõnust kissi nagu kassil , keda silitab tema enda mõte . </s> </p>
<p> <s> Hiir tõusis Jott Teed trepimademele saatma . </s> <s> Tagasi kabinetti ta ei läinud , võttis taskust võtme ja keeras raamatukogutoa ukse lahti . </s> <s> Tema pelgupaik ! </s> <s> Iga kord võtit taskust võttes tuli talle meelde Jaan Toomla artikkel Edasis , kus noor inimene paljastas ja piitsutas printsipiaalselt Kirjanduse Maja ebakohti , muuhulgas raamatukogu suletust lugejale . </s> <s> On Toomla siis eile sündinud ! </s> <s> See tuba ei saa väga avatud olla , kuna nõutud raamaturevisjon tehti peamiselt kartoteegis ja märkimisväärne osa raamatuid jäi hävitamiseks üle andmata . </s> </p>
<p> <s> Jott Tee paneb luulekogu kokku , mõtles Hiir , elu läheb käima , paljud panevad kogusid kokku , ainult mina olen selle maja vangis , õhtuks tühjaks pitsitatud nagu sidrun - kui keegi veel mäletab , mis sidrun on . </s> <s> Ta tõmbas nimetissõrmega üle oma raamaturea selgade . </s> <s> Meenus ülevaltpoolt kriitika : Hiirest võiks tubli nõukogude luuletaja saada , kui tal nii pikka kodanliku aja saba taga ei lohiseks . </s> <s> Nagu daamil slepp tolmus , nii temal kelgutäis luulekogusid järel . </s> <s> Kas neid keegi loeb ka ! </s> <s> Hiir olevat oma tegutsemiseks valed riistad valinud , sisu ja vorm olevat koledas vastuolus , mine tea , ehk on kiusujutt , tema meelest on kõik paigas ja selge ja laduski . </s> <s> Ta ise küll saab oma luuletustest aru ja kui ise deklameerib , ei kosta mingeid konarusi . </s> <s> Ehk on irisejatel teine pulsilöök ja teine rütmitaju . </s> </p>
<p> <s> Hiir tõmbas ühe köite reast välja , lõi lahti . </s> <s> Sattus olema Rünnumehe eleegia . </s> <s> Hiir muigas : paras pala ! - </s> </p><lg type="free"><l> Siin sa taas üksinda istud , oo , rünnumees , rünnumees kohklik , </l><l> petet mõtete man , kõikidest sõpradest jäet , </l><l> tubane lämmatav kitsus rõhub su tormakat rinda , </l><l> vaikus on lukutand suu , kahklustest matutet hääl ! </l><l> Aga nii tontlikult kiiresti muudet on aegade ilmet , </l><l> palju mis kaunina näis , hirmutis sellest on teht . </l><l> Tühja on jooksnud nii palju , mis terendas tormide keerus , </l><l> tuulde on hajutet ründ , rahvaid mis hoovutas kord . </l></lg>
<p> <s> Veerand sajandit tagasi kirjutatud värsid ! </s> <s> Ja alles nüüd saad aru , mis sa kirjutanud oled ! </s> <s> Hiir luges : </s> </p><lg type="free"><l> Sõnu ei palju sel vaja , kes vaikides kannatab valu , </l><l> lähenda süda ja vaim neile , kel pime ja külm . </l></lg>
<p> <s> Hiir imestas ise ka , missugust tarka nõu ta enesele annab , nimelt Aira Kaalu küsimuses - lähenda talle süda ja vaim ! </s> <s> Ega ta kahelnudki , kas palutud kaitsekirja üldse kirjutada , ta oli kahelnud , mis kirjaviisis seda teha , missugustele avara hinge klahvidele vajutada , et Moskvas mõjuks . </s> <s> Nüüd ta teadis : hakka aga pihta , küll sõnad tulevad , kui neid kutsud . </s> <s> Annab jumal ameti , annab ka mõistuse , ütleb vanarahvas . </s> <s> Ju on tema , seltsimees Ernst Hiir , seatud Tartu kirjarahvast hoidma , ehkki ei ole ilmtingimata kohustatud isiklikku pead tulle pistma ; tema tahab veel edaspidigi luuletada , Erni Hiir olla ; täielikult keelatud autorid ei luuleta enam ükski . </s> </p>
<p> <s> Sedaaegu oli Kaal juba Tartusse jõudnud , põhjala valgesse öösse , kus oled ise endale halastamatult nähtav , seevastu kui lõunamaa öö oli mähkinud sind kaitsvasse sooja üska . </s> <s> Ta oli tulnud jala raudteejaamast Tähtverre , raputas nüüd valged päevinäinud rihmikud nagi alla maha , lükkas lahti ukse sumbunud õhuga tuppa , tõmbas kolmjalgse järi istumise alla , soris tuusakil paberihunnikust lehe ja kirjutas ühe hingetõmbega . - </s> </p><lg type="free"><l> Mul on majake pargiserval , </l><l> mul on sõbrad ja vaenlased . </l><l> Ja siiski mind tõrjuti elust välja . </l><l> Elad - ei tunne iseend . </l><l> Puhkus - milleks minule puhkus ? </l><l> Mugav tuba ja õitsev aed ? </l><l> Ei ! Tahan lahingus endale kohta , </l><l> võitluse järele igatsust põen . </l><l> Tuimus . Hukatus . Leige õhk . </l><l> Puudel kaunid ja haljad lehed . </l><l> Aga hinges kõik maha põles . . . </l><l> Isamaa , sina , kas tõesti Sa </l><l> käsid demobiliseeruda ? </l></lg>
<p> <s> Aira Kaal luges luuletuse endale ette . </s> <s> Ohkas siis , tõusis , tõukas aknad pärani , jäi öö hääli kuulatama ja miskit nagu ärevalt ootama . </s> <s> Tuli meelde kaunis öö aastal 1945 vastu 9. maid , kui ta oli olnud Rahva Hääle korrespondent Tartus ja oodanud nõndasamuti rinnuli aknal ametlikku sõjalõpu teadet ; ta oli valvanud kogu öö akna juures telefonihelinat , et siis toimetusega kokku lepitud inimesed rõõmusõnumit kuulutades äratada ja neilt vastukaja paluda , küsida esimese rahupäeva esimesi mõtteid . </s> <s> Ta oli kaua silmitsenud toomingapõõsaid siinsamas akna all , lehed olid juba pöidlapikkused , ent kuidagi tupes veel - nagu kogu meie elu , oli ta mõtelnud . </s> <s> Päike oli hakanud tõusma üle Emajõe ja ujunud nagu laev udu seest nähtavale . </s> <s> Iga hetk oli olnud tunne : nüüd see päike tõuseb , nüüd saabub see päev , kus kõik meie sõja-aastate vintsutused ja viletsused jõuavad võiduka lõpuni . </s> <s> Ent nüüd ? </s> </p>
<p> <s> Aira tegi viimase suitsu , puhus viimased pahvakud õue ja läks ära asemele , kuid und ei tulnud . </s> <s> Rongi rappumine oli ihus . </s> </p>
<p> <s> Jott Tee oli täna revisjonilugeja . </s> <s> Toimetuse suurtoa rõduuks ülikooli peahoone poole oli lahti , sealt hiilis jahedaid tuulepuhanguid , kuid need ei viinud päevast leitsakut ruumist , rääkimata suitsulehast , mida niikuinii välja ei tuuluta . </s> <s> Toimetaja oli ära läinud esimese hämaraga , vaevu läbi lugenud mustad leheküljed ; see mees , kelle ülesandeks on veerge kärpida ja kes saab iga päev rohkem sõimata kui süüa , sest ükski autor ei taha end kärbitult näha , kuigi loo saba tinalao raami sisse ei mahtunud - vahel väidetakse seda ka ideoloogiliste viimseminuti-kärpimiste puhul - jah , seegi mees oli lahkunud . </s> <s> Ka tsensor läks minekut , kavatsedes lehe ilmumist lubava templi lüüa alles hommikul tagantjärele , kui leht juba müügile läinud . </s> <s> Tema hooletus oli võimalik seetõttu , et leht oli kõnesid täis , kõik neli külge , muuks peaaegu polnudki ruumi ; ju ta usaldas Jott Teed , et see mees ei hakka ametlikus materjalis komasid ümber pöörama , kui need ka vales kohas peaks olema , vaid jälgib , et need tõesti sinna jääks , kuhu need pandud on . </s> <s> Trükivead said parandatud juba veergudel ja veelkord kontrollitud mustadel külgedel ja veel üks kord puhastel külgedel . </s> <s> Nüüd jäi oodata signaali ja see alla kirjutada . </s> </p>
<p> <s> Öine toimetus oli teistsugune kui päevane : kergelt salapärane varjutriipude tõttu , mis helevalgest koridorist langesid pimedatesse tubadesse , kempsus lakkamatult pahiseva vee tõttu , sammude tõttu trükikotta viival trepil , koera haugatuse ning joodiku häälitsuse tõttu rõdu all suveöö hämaras . </s> <s> Päeval ei paneks neid hääli tähele . </s> <s> Jott jalutas mööda maja , vaatas igast aknast õue , hingas iga toa lõhna . </s> <s> Ta armastas seda maja ja siinseid inimesi . </s> <s> Ilusa nimega lehetoimetus . </s> <s> Mujal teised ajalehed kandsid jubedaid nimesid , kollektiivid ise olevat nõudnud igasuguseid kommunistisid - vaid Tapa Kommunisti ei olevat kõrgemal pool kinnitatud - aga Edasi nimi oli võimaluse piirides mõistlik . </s> <s> Muidugi oli see Vperjod , edasi kommunismi võidule , seda nad lootsid , aga kas ikka oli ? ! </s> <s> Võinuks ju tõlkida ka Dalše või Ještšo . </s> <s> Ehk mõlkus nimepanijal meeles Elame Edasi . </s> <s> Nagunii ! </s> <s> Trääsanäit kultuurisuretajatele ! </s> <s> Seda on ennemgi tehtud . </s> <s> Eesti Kirjameeste Seltsi ametlik nimi oli saksa keeli Estnische Literärische Gesellschaft , aga vene keeli Obšestvo Gramotnõhh Estontsev . </s> <s> Nii elati pettusega pooleks : ärge muretsege , ei meil ole ohtlikke kirjanikke , meil on toatäis kirjaoskajaid . </s> <s> Nii Elame Edasi . </s> </p>
<p> <s> Ja elamegi . </s> <s> Ja lootusrikkalt . </s> </p>
<p> <s> Jott läks rõdule , silmitses ülikooli peahoonet , see oli helevalge ka ööpimeduses . </s> <s> Nooruke Harald Peep pruukivat seal sõnu üsna vabalt , ta olevat sotsialistlikku realismi defineerinud kui partei ja valitsuse kiitmist neile arusaadavas vormis , ja see kribiti muidugi kõikidesse konspektidesse kui vaieldamatu formuleering ; ka kõnelevat professorieelik Underist ja Suitsust ja Visnapuust ja Tuglasest kogelemata , nii et temast vaid seitse aastat nooremad tudengid olevat õpiõhinas , mõni vast kuuleb esimest korda noid nimesid , jah - vaimsusest täiesti rikkumata põlvkond on peale kasvanud . </s> <s> Jott Tee klassis oli leidunud tüdrukuid , kel polnud Eesti Vabariigi olemasolust õrna aimu , kes said väga pahaseks , kui nende teadmatus ilmnes ja teised nende üle naersid , ja need võib-olla kaebasidki klassijuhataja peale . </s> <s> Aga päris kindlalt ei või seda väita , et just nemad . </s> <s> Ehk oli Joti aeg täis , et ta koolist ära minema pidi . </s> </p>
<p> <s> Õhu värv muutus , hakkas koitu tegema - nii otseses kui ülekantud tähenduses ; 1956ndal aastal oli eelhommik tulnud ja kestis nüüd ju kaks aastat eriliselt edenemata , ent ometi lootja lootusi hellitades . </s> <s> Esimesi märke oli olnud Lentsmani ütlus partei kahekümnenda kongressi otsuseid kommenteerides : Tuleb avaldada monograafiad Noor-Eestist , Vildest ja Tammsaarest . </s> <s> Järelikult ka kõigist teistest riburada , taipas kuulaja , ent too oli neil vaid strateegiline käik , sest Käbin väitis veel tänavu : Meie omal ajal ei populariseerinud Suitsu , sest teda tuli häbimärgistada kui reeturit ; nüüd peame Suitsu oma relvastusse võtma , et võtta tema artiklid ära kodanlikelt natsionalistidelt , aga see ei tähenda , et peame teda omaks võtma ; see käib ka Tuglase kohta . </s> <s> Nii ta ütles - Käbin ise ! - , ent tont temaga , võtku omaks või ärgu võtku , peaasi et rahvas omi kirjamehi lugeda saab . </s> <s> Vladimir Beekman juba nõudis Loomingus selgelt ja konkreetselt : Andke mulle tagasi mu vend ! </s> </p>
<p> <s> Ja natukene anti ka , või õigemini võeti küll ise . </s> <s> Poolavalikult käis mööda auditooriumipinke Suitsu viimne tervitus . - </s> </p><lg type="free"><l> Teid tervitan , tundmatud sõbrad , </l><l> viha lõõtsuvas ajastikus - </l><l> teid , südamed häbelikud , </l><l> te heitluses lootusetus . </l><l> Näib kui liblikatiibade virveid </l><l> kõuepilve mustavast tõest - </l><l> teie värisev igatsus helkleb </l><l> kui tukkide suitsvate nõest . </l><l> Te tasased , jälgida julgust </l><l> kel veel ulmade visandeid - </l><l> ma hingede üksindussängist </l><l> tervitan teid . </l></lg>
<p> <s> Võnnu mees ei lennutanud viimse eluaasta luuletust tühja koha peale : Eestis leidus veel unistajaid , neid tasameelseid ent järjekindlaid ; luuletati ja loeti üha julgemini . </s> <s> Hakati häält tõstma , märgati imestusega : hääl alles ! </s> </p>
<p> <s> Viiekümne neljandal oli trükivalgust näinud Uno Lahe satiiriliste luuletuste kogu Piimahambad , selle raamatu perra seisti tundide kaupa poesabas , need salmid õpiti pähe , neid esitati estraadilt küll lugedes , küll lauldes ega tüdinetud ära . </s> <s> Jaan Kross oli Lahe lahedaid laule küll naeruks pannud - pigem heatahtlikult : Geniaalne , Ei kübetki saamatust , Kuldlõikega proportsioonid , Salm piimapoe kaebuste-raamatust Ja teine Konstitutsioonist ! </s> <s> Laht tundis ennast ära , lõikas vastu , kah heatahtlikult : Ruumi kõverust mõõtis mu Jaanist vend Relatiivsuselaeval Galaktikas , Ent mina kui lugeja tundsin end Amööbina maises praktikas . </s> <s> Oli sündinud kaks vastandlikku ühiskonnakriitilist suunda , üks pigem olmeline ja teine pigem ideoloogiline ; lugejad nautisid mõlemat . </s> <s> Öeldi küll : mis neil viga rääkida , üks on olnud julgeolekuministeeriumi operatiivtöötaja , tema lööb jalaga kabinettide uksi lahti ja trükib mis tahab , teine on oma aastad ära istunud ja teist korda sama asja eest kinni ei panda , kui jälle hullemaks ei pööra . </s> </p>
<p> <s> Meil on nüüd kõik olemas , käiakse kõiki teesid korraga , mõtles Jott , Beekman luuletab Kibepõllu kolhoosist , Veera Saar kirjutab kulaku tütrest , kes Sealt kodukülla tagasi tulnud , meil on Debora Vaarandi lihtsad ja inimlikud asjad ning Ralf Parve rahvusvahelised sõimud , meil on Aira Kaalu kõnekeelsed luuletused ja Ain Kaalepi meistritööd . </s> <s> Lugeja on hakanud usaldama eesti kirjanikku , ta loodab , et luuletaja ütleb kõva häälega välja , mis lugeja salaja mõtles . </s> <s> Mullu tuli esikkogusid kui küllussarvest , Haavaoks-Hainsalu-Kangur-Rammo-Villandi viisik leidis kriitika poolt heatahtlikku vastuvõttu ning lugejatunnustust - uued nimed , kel elu ees . </s> </p>
<p> <s> Erilisel kohal rahva laulurepertuaaris oli kogu-pere-laul Rongisõit Ellen Niidu ning Gustav Ernesaksa sulest . </s> <s> Näiliselt süütu titapõlvelaul sai ülimõõted , niipea kui pääses lahti tõlgendus - võib-olla oli Ellen vaid üheleainsale sõbrannale nimetanud - et see on sisu poolest Nõukogude riigi tulevase saatuse lugu ja vormi poolest äratõmme Kornei Tšukovski õpetusest hea lastekirjanduse kirjutamiseks ; Tšukovski oli ise kirjutanud värssloo Prussakas , kus nimitegelases tunti eksimatult ära Generalissimus ise ja mida Niit ning Kross parajasti tõlkisid . </s> <s> Nüüd sai ka mõistetavaks , miks Ellen Niit ei tahtnud ümber teha ebapedagoogilist lõppu , vaid jättiski rongi kraavi . </s> </p>
<p> <s> Trükikoja trepilt kostsid kärmed sammud , need kõmisesid koridori tühjusest järjest lähemale . </s> <s> Trükikoja poiss tõi homse Edasi signaali , see lehvis tal käes nagu maratonijooksja higirätt . </s> </p>
<p> <s> Nõndaks . </s> <s> Suurtes pealkirjades on kõik tähed õiget pidi ; ei tohi teist korda juhtuda , et nõukogude uuelaadse elu asemel seisab unelaadne . </s> <s> Kuupäeva pole unustatud vahetada , see on tõesti homne - tegelikult küll juba tänane . </s> <s> Jott kirjutas põiki üle nurga : Ilmumiseks lubatud . </s> <s> Kuupäev , kellaaeg , autogramm . </s> <s> Poiss läks joostes , ja kohe hakkas suur rotatsioonimasin all keldris mürisema . </s> </p>
<p> <s> Jott vajutas tuled surnuks , komberdas mööda pimedat keerdtreppi käsikaudu alla , laskis raske välisukse enda järel sneprisse , torkas käed püksitasku ja pööras vilistades koduteele . </s> <s> Lahtistest akendest kuuldus esimesi äratuskelli , paari tunni pärast tekib lehekioski juurde saba ; leht jääb hiljaks nagu ikka Moskva materjalide puhul , aga ta oodatakse ära . </s> <s> Homme pakitakse sesse paar saapaid kingsepale viia ning ongi Joti öine töö asja ette läinud . </s> </p>
<p> <s> Jott naeratas rõõmsalt oma mõtetele . </s> <s> Edasi-leht on ju kuulus leht -kohalik leht , mis tohib endale mõnd vallatust lubada , kuna seda välismaale saata pole võimalik ning mujal Eestiski levib piiratult . </s> <s> Me urgitseme näpuotsaga pidevalt ja järelejätmatult punase tulemüüri sisse auku , mõtles Jott edasilastest , mis kild kukub , see on kukkunud , pidevalt ja järelejätmatult suureneb mulk müüri sees ja varsti mahub sellest terve rusikas läbi ja on ainult aja küsimus , millal me ükshaaval ja vaikselt sellest läbi poeme , enne kui müür meile selga variseks . </s> <s> Need olid kaunid päevaalustuse mõtted . </s> </p>
<p> <s> Riia tänavast mürises alla esimene hommikune veoauto . </s> <s> Jott seisatas , ehkki ameti tähtsust arvestades oleks auto pidanud talle teed andma - Jotil oli ilmumata lehe eksemplar kaenlas ! </s> <s> Ainsana linnas ! </s> <s> Jott naeris oma mõtte peale ja luges iseeendale Ralf Parve vastset salmi : </s> </p><lg type="free"><l> Oled sina see hääl , </l><l> mis ööd püüab hõigata heledaks , </l><l> on sinu sõna kui esimene täht , </l><l> mis annab märku , </l><l> et hakkaksid särama teised </l><l> üle laotuse laia vaiba ? </l></lg>
<p> <s> Jah on ! </s> <s> Igal jott-teel on võimalik mõni sõna esimesena häälitseda - nüüd kus keelatud ja tõrjutud sõnad robinal meelde hakkavad tulema . </s> </p>
<p> <s> Debora seisis mere ääres . </s> <s> Ei olnud see Saaremaa rand ega lapsepõlve meri , ei elanudki ta enam Laimjalas , see oli kodumeri Kadrioru all . </s> <s> Seal kus laevatee järsult jalameheteeks läks , naersid rohelised lained valgete hammastega . </s> </p>
<p> <s> Inimesed vaatavad merele , mõtles Debora , otsata vee õõtsumine teeb neid rahulikuks , allutab vere tuksumise looduse rütmile , sisendab puhtaid kargeid mõtteid . - </s> </p><lg type="free"><l> See kauge hääl . . . see merekohin </l><l> mind saadab alati mu teel . </l><l> See armas pilk on imerohi , </l><l> mis hingelt tugevamaks teeb . </l><l> Mu kodumaa , kui emaihu </l><l> nii lähedana tunnen sind , </l><l> su metsi nagu juukseid pihus , </l><l> su tuult kui hingeõhku rind . </l></lg>
<p> <s> Deboral oli kaenla all raamat , uus ja alles lõhnav ; see oli mähitud paberisse , et välja ei paistaks : Debora Vaarandi , Unistaja aknal . </s> <s> Ta oleks tahtnud seda uurida . </s> <s> Viibiks ta Saaremaal , võiks randa minna ja üksindust leida , aga sealgi võiks keegi tulla , see tunneks teda ja küsiks , mis sa loed , ah sa loed oma raamatut , mis sa tast loed ; siin oli võõrast rahvast kõikjal , siin ei teadnud arvata , kes teda ära tunneks , keda peaks häbenema , kui märgatakse : naudib omaenda raamatut ! </s> <s> Ta oli inimpelglik lapsest peale : võõrastega peab millestki rääkima , kas see , mis tal öelda , huvitab neid ? </s> </p>
<p> <s> “ Tere , Koidula ! ” </s> </p>
<p> <s> Debora kohmetus , pööras pilgu maha . </s> <s> Mis kohatu nali ! </s> </p>
<p> <s> “ Kas te ei tea , et teid Koidulaks kutsutakse ? ” küsis Jott Tee . </s> </p>
<p> <s> “ Vast juuste pärast , ” ütles Debora ettevaatlikult . </s> </p>
<p> <s> “ Teie luuletuste pärast ikka ka . </s> <s> Saaremaa valss on kogu rahva oma , soe südamlik värss kõleda kroonupropaganda seas . </s> <s> Ja need teie päris uued laulud , neist algab uus ajaarvamine . </s> <s> Lihtsad asjad , näiteks . </s> <s> Ma ei tea , kuidas seda perioodi nimetama hakatakse , Lihtsate asjade inimliku luule periood - võib-olla . ” </s> </p>
<p> <s> “ Te ajate mulle hirmu peale . ” </s> </p>
<p> <s> Nad läksid alla , päästsid jalad vaevast lahti , istusid kividele . </s> <s> Uudishimulik laine käis nende pöidasid lipsimas . </s> <s> Las jaladki vaadata seda ilusat merd , mõtles Debora . </s> <s> Kodus , kadaka-arul oli ta paljastele taldadele näidanud vihmapehmeid ohakakodarikke . </s> <s> Ihuliku läheduse tunne peab igapäevaste imedega olema . </s> <s> Aga ta mõtles , mis Jott öelnud ; liiga palju vastutusenõuet oli tolles Koidulaga võrdlemises . </s> </p>
<p> <s> “ Vast sellepärast , et ma olen Koidulast luuletuse kirjutanud , ” ütles Debora . </s> </p>
<p> <s> “ Tean . </s> <s> Siis kui meel ja mõte murest roidumas , Tulen sinu juurde läbi kauge aja , Uue päeva ülev kuulutaja , Kallis tähesilmne Koidula . ” </s> </p>
<p> <s> “ Teil on peas ! ” imestas Debora . “ Ma ei tea , kas mina täht-tähelt enam mäletan . </s> <s> Lugesin Koidula haual . </s> <s> Tookord . ” </s> </p>
<p> <s> “ Kuidas tookord oli ? ” </s> </p>
<p> <s> “ Tuul oli nii vile , et laeva ninas oli raske püsida , aga ma tahtsin näha Kroonlinna randade lähenemist . </s> <s> Mis ma sellest linnast koolipõlves kuulnud olin , oli ühenduses Koidulaga ja see oli olnud masendav , tuim , halvimalt kroonulik - igavene pimedus , kuhu lõppes tähelennu säraline tee . </s> <s> Ja nüüd ta ujus vastu mulle , tundus , et läheneme Vilsandile , kuigi üle vee paistis peakiriku valge kuppel ja mitte Vilsandi valge majakasammas . </s> <s> Siis läksime mööda vihmapestud puiesteid linna . </s> <s> Sain aru , et see on tükike minu kodumaast . </s> <s> Vaikne , valgusküllane , sirged heledad tänavad , kus lõhnas kasteseist kummeleist . </s> <s> Siin oli Koidulal meri ja lahtine taevas kaaslasteks . </s> <s> Võib-olla oli see millekski ka hea , et Koidula Tartus vanaks ei saanud ja järgnevais mõõnaaegades ei kahvatanud , vaid kadus oma säravuse kõrgtipul . ” </s> </p>
<p> <s> Jott Tee imestas : “ Teile siis Kroonlinn meeldis ? ” </s> </p>
<p> <s> “ Jah , aga miks te seda küsite ? ” </s> </p>
<p> <s> “ Mina olin endamisi imeks pannud , mis Koidulal Kroonlinnas viga peaks olema olnud , aga kui ma nüüd just seal ära käisin , siis taipasin - kohutav kroonulik garnisonilinn , eestlasele võõrast vallutuskultuuri ja eneseülistuslikku propagandat täis . . . </s> <s> Aga teie käisite teisel ajal. ” </s> </p>
<p> <s> “ Jah , siis oli sõjaaeg ja teised meeleolud . </s> <s> Me läksime Koidulale külla . </s> <s> Luteri usu surnuaed oli väike metsistunud salu , kus takjapuhmad kasvasid üle pea ja võsa oli katnud kõik need unustatud hauad . </s> <s> Kaarel Ird siis avastas . </s> <s> Kääpa oli mürsukild ühest äärest segi paisanud , hauakivid olid kukkunud ülestikku auku , rist oli tükkideks . </s> <s> Meil oli palju rõõmu kõike korda teha . </s> <s> Seal tõotaski Barbarus , et varsti täitub Koidula unistus ja tuleb riik , kus eesti muld ja eesti süda võivad kokku kuuluda . ” </s> </p>
<p> <s> “ Te siis arvate , et oli õige Koidula põrm abikaasa ja poja kõrvalt ära tuua ? ” </s> </p>
<p> <s> “ Kas teie ei arva ? </s> <s> Eesti muld ja eesti süda , Kes neid jõuaks lahuta ! </s> <s> Tema luule on meile püha . ” </s> </p>
<p> <s> “ Luuletust ei peaks nii sõna-sõnalt võtma . </s> <s> Luulesümbol on sügavam kui sõnad selles . </s> <s> Ehk kui ka sõnast võtta - mul küll ei ole kohtumeditsiinilisi teadmisi , kuid kas mitte Lydia süda selleks ajaks juba . . . te mõistate ? </s> <s> Kas see polnud pigem propagandistlik akt ? ” </s> </p>
<p> <s> Debora vaatas Jotile tähelepanelikult otsa . </s> <s> Tema kaunis näos kerkisid sitikmustad kulmud kolmnurkselt kõrgele . </s> <s> Pööras siis pilgu silmapiiri taha ja ütles : </s> </p>
<p> <s> “ Ma ei ole sellele kunagi mõtelnud . </s> <s> Mina olin siiras . </s> <s> Mulle tundus , et teised ka . ” </s> </p>
<p> <s> Ta solistas parema pöiaga ägedalt meres . </s> </p>
<p> <s> “ Nüüd on kõik kangesti targad . </s> <s> Isikukultus ja mis kõik , ” ütles ta . “ Aga kõiki asju lihtsalt ei olnud teada . </s> <s> No kas teie teadsite , mis siin toimus ? ” </s> </p>
<p> <s> ” Teadsin . </s> <s> Niipalju kui teadsin . </s> <s> Kõike vist ei saagi kunagi teada . </s> <s> Üks mis kindel , ajad olid hullemad , kui meie ettekujutusse mahub . ” </s> </p>
<p> <s> “ Võib-olla , ” soostus Debora . “ See on tagantjärgi arvata . </s> <s> Kõiki kuulujutte ei saa uskuda ka . </s> <s> Siiski olen palju mõtelnud oma süüst : mis oleks saanud , kui ma nii oleks teinud või kui hoopis naa oleks käitunud . ” </s> </p>
<p> <s> “ Asjata piinate ennast . </s> <s> Inimesele saab ette heita vaid üht : kui ta ei toimi oma tõekspidamist mööda , kui ta reedab iseennast , ” ütles Jott . “ Tollal te mõtlesite teisiti kui praegu . ” </s> </p>
<p> <s> Debora mõtles oma . </s> <s> Ta rääkis nagu iseendale . </s> </p>
<p> <s> “ Mina olengi eneses urgitseja . </s> <s> Kui linna kooli sain , mõtlesin ikka vennale , kes maha jäi , süüdistasin ennast , et kuidagi ehk oleks ikka saanud teda ka kooli . </s> <s> Volli aga vist ei hoolinudki , käis simmaneil ja jõi õlut , aga mind hurjutas linnas lullilöömise pärast , rääkis koha väljakurnamisest , kuigi mina elasin vaesemast vaesemat elu . </s> <s> Kui pihtisin talle , mis mu päevadele tiibu annab , ütles mulle mõrult : Pooli - mind kutsuti lapsepõlves Pooliks - Pooli , jäta see , pole enne kuulda olnud , et kommunistidel hästi oleks läinud , ja mis kõigest sellest koolitamisest siis kasu ! </s> <s> Mina vastu : Ja mis sellest siis muidu kasu oleks ? </s> <s> Nii kahju oli vennast , inimlapse teadvusetu võitlussihita elu on mureraske ja hall . </s> <s> Aga pärast sai temast mulle võitluskaaslane . ” </s> </p>
<p> <s> “ No näete ! </s> <s> Teil pole küll midagi eneses urgitseda . ” </s> </p>
<p> <s> “ Kui mul laps sündis , nutsin päevade kaupa nagu meeletu , mulle tundus , et olen igaveseks seotud , et ma ei saa enam iialgi endaks . </s> <s> Arstid ütlesid , et sünnitusšokk , aga läheb juba liiale . ” </s> </p>
<p> <s> “ Ma ei teadnud , et teil lapsi on . ” </s> </p>
<p> <s> “ Oli . </s> <s> Aga suri varakult . </s> <s> Läks ära . </s> <s> Piinan ennast selle pärast . </s> <s> Ma näen vahel unes , et mu lapsuke on soomätastel köides , ma kuulen ta abitut nuttu läbi unenäo-udu . </s> <s> See tähendab alati midagi , ennustab ette . - </s> </p><lg type="free"><l> Aga mida ? Ma mõista ei suuda , </l><l> miks mulle sa ilmusid nüüd ? </l><l> Mille võrdkujuks ennast sa muudad , </l><l> täis kujuta , nimeta süüd ? </l></lg>
<p> <s> Niisuguse salmi olen kirjutanud . </s> <s> Muide , minu uus raamat tuli välja . </s> <s> Kas tohin selle teile kinkida , Jott Tee ? ” </s> </p>
<p> <s> “ Oi ! </s> <s> See oleks küll . . . </s> <s> Ma pole sellist kingitust ära teeninud . ” </s> </p>
<p> <s> “ Kas kinki peab ära teenima ? ” hämmeldus Debora ja juba harutaski raamatu paberist ning kirjutas pühenduse . </s> </p>
<p> <s> Merelt tuli aurulaev , tema vilehääl oli rõõmsalt tumepunane . </s> </p>
<p> <s> “ Ma ei ole jõudnud veel lehitseda , ei tea , kas on trükivigu , ” ütles ta valgekaanelist raamatut Jotile ulatades . </s> </p>
<p> <s> “ Tuhat tänu ! </s> <s> Ma hakkan kohe rongis lugema . ” </s> </p>
<p> <s> “ Rongis ? </s> <s> Kas see on rongilektüür ? ” imestas Debora . </s> </p>
<p> <s> “ Miks mitte . </s> <s> Tapale jõudes on mul pool raamatut läbi . </s> <s> Kui raamat otsas , heidan pilgu aknast ja vaatan : Jõgeva . </s> <s> Nüüd hea meel , jõuab ühegi laulu pähe õppida , ” seletas Jott heatujuliselt . </s> </p>
<p> <s> “ Miks te neid pähe õpite ? ” </s> </p>
<p> <s> “ Minu meetod luuletust hinnata . </s> <s> Mida parem luuletus , seda kiiremini hakkab pähe . ” </s> </p>
<p> <s> “ Kui kaua sõidab rong Jõgevalt Tartu ? ” </s> </p>
<p> <s> “ Peaaegu tund . ” </s> </p>
<p> <s> “ Terve tund ühe luuletuse õppimiseks ! </s> <s> Mis hinnangu te nüüd küll andsite ! ” naeris Debora . “ Või on teil kõva pea ? ” </s> </p>
<p> <s> “ Teil ju pikad luuletused . </s> <s> Talgud Lööne soos ja Sumisevad metsad . ” </s> </p>
<p> <s> “ Kas tahate öelda , et teil on need peas ? </s> <s> Hoidku küll ! </s> <s> Lööks heameelega teil pea otsast , et teid neist päästa ! ” </s> </p>
<p> <s> Debora küll naeris , ent ta silmad olid kogunisti kurvad . </s> <s> Ta oli oma luuletustest välja kasvanud ega tahtnud , et teised neid mäletaks . </s> </p>
<p> <s> Kodus võttis Debora Vaarandi oma uue raamatu ette , püüdis seda võõraste silmadega lugeda . </s> <s> Ta vaatas kella ja mõtles , kaugel Tartu rong võiks juba olla ja mis lehekülge Jott juba loeb . </s> <s> Tal oli tunne , nagu seisaks paljajalu punaste sipelgate pesas ja need jookseks mööda sääri ning otsiks hammustamise kohta . </s> <s> Õige narr , ütles ta enesele , Jott Tee on viisakas kolleeg , tegelikult ta ei loegi rongis , võib-olla vahib niisama või mõtleb oma luuletust , aga kodus pistab uue raamatu lauale kuhilasse ja unustab . </s> <s> Luuletus ja raamat on vaid katke või järg ühest läbi elu ulatuvast kõnelusest , sel pole võõrale igakord öeldagi . </s> <s> Deboral sai sellest mõlgutusest kergem . </s> </p>
<p> <s> Jott Tee mõtles kolmele Kroonlinnale - Koidula omale , nagu see tema kirjades seisab - pagendus võõrasse kultuuriruumi , Vaarandi omale , nagu ta täna jutustas - tükike kodumaad ja püha kohuse täitmine , ning enda omale , nagu ta seda näinud oli - õudusunenägu . </s> <s> Temagi oli Kroonlinna jõudmist kannatamatult oodanud , ent kohe esimene õhusõõm oli rinda ängistanud . </s> <s> Sadamas laiutava avaliku käimla kõrval oli mänginud duhhovoi eesti kultuurirahva tervituseks , siis oli neid ritta võetud ja kasarmutesse viidud ; ohvitserid olid kaua vaielnud , kas kõige tähtsamat näidata ja arvasid siis , et vennasrahva paremad pojad on selle ära teeninud . </s> <s> Too oli noorsõdurite magala , suur saal tardunud rivis seisvate raudvooditega , igal käterätt jalutsis , millel suur must tempel NOGI ettenähtud asendis , voodi kõrval öökapike , uks pärani , riiulil näha hambahari , saapaviks , komsomoli põhikiri ja sõjaväemäärustik ; kahe voodirivi lõpus paistis lavakõrgendik nagu altar , punasest sametist köis hoidis pühanurga argipäevast lahus , seal seisis noore madruse kipsbüst ja klaaskupli all säras tema pärandpüss . </s> <s> Seletustega ei oldud kitsid . </s> <s> Igal hommikul hüütakse nimekirja esimest meest : madrus Jevgeni Aleksandrovitš Nikonov ! </s> <s> Korrapidaja vastab : Nõukogude Liidu kangelane Jevgeni Aleksandrovitš Nikonov langes fašistide käe läbi , reetmata oma Kodumaad , ja elab igavesti meie südames ! </s> <s> Paremat kätt seinal lõõskas taidlusmaal madruse kangelasteost : kõrvad olid vaesekesel juba ära lõigatud , käed-jalad maha raiutud , nelinurkne kehatomp oli seotud puu külge , üks sakslane ähvardas revolvriga , teine täägiga , kolmas hakatas tuld haohunnikusse . </s> <s> Õlimaali veripunane koloriit oli meeldesööbiv , kangelase näoilme uhke ja jõuline . </s> <s> Õigus magada selle maali all oli kõikidest kõige paremal noorsõduril ja tolle õiguse eest käis sotsialistlik võistlus ! </s> <s> Jott , meesterahvas küll ja mitte just arg , ei oleks tahtnud sihukeses kummitusvoodis ühtki ööd mööda saata . </s> <s> Deborale seda ei näidatud , mõtles Jott , oleks Debora seda näinud , ei uinuks ta üldse ega piinleks unes oma kadunud lapsukese pärast . </s> </p>
<p> <s> Jott raputas luupainaja silme eest ning avas Unistaja aknal . </s> <s> Luuletus pealkirjaga Lihtsad asjad oli talle juba Loomingust armsaks saanud , ta otsis nüüd toda teksti . </s> <s> Nagu arvata oligi , lõpetas just too uue raamatu . </s> <s> Jott luges - </s> </p><lg type="free"><l> Astusin lihtsate asjade juurde , </l><l> toetusin lihtsale heale . </l><l> Siis , kui umbsete mõtete paine </l><l> tinana vajus mu peale . </l><l> Kõndisin armsama heleda meele </l><l> otsekui käsipuu najal , </l><l> kuulates kevade hääletut sündi </l><l> kibedal kahtluste ajal. </l><l> Kuulates kevade hääletut sündi , </l><l> toites tihaseid aknal , </l><l> rännates mööda raamatulehti , </l><l> kannatlik , mõttes ja vakka . </l><l> Määrates uuesti enese piire , </l><l> põrandat , seinu ja lage . </l><l> Teades , et keeruka , raske ja kalli </l><l> elu eest ära ei page . </l></lg>
<p> <s> Jah , mõtles Jott , Debora on uuesti sündinud . </s> <s> Võib-olla aitas selleks kaasa Eesti luule antoloogia teise köite koostamine ; sinikaaneline tuli ilmale 1955 ja oli surnult sündinu . </s> <s> Kui tahaks rängalt öelda - eesti luule häbimärk sajanditeks . </s> <s> Poleks uskunud , et nii palju siiski on neid punaseid leelutusi kokku hälisetud , poleks uskunud , et nende naabruses nihestuvad ka andekate luuletajate angažeerimata värsid nagu kõverpeeglis . </s> <s> Poliitiliselt tõsiusklikke laule sorteerides , järjestades ja trükiks ette valmistades pidi ühel hetkel tülgastus tulema , tülgastus pidi plahvatuseks tihenema , teisiti ei võinud see lõppeda . </s> </p>
<p> <s> Taapa ! karjus vagunisaatja . </s> <s> Taapa !! </s> <s> Taapa !!! </s> </p>
<p> <s> Kohvikus Tartu polnud alles enam midagi Werneri õhustikust . </s> <s> Rahvasuu kutsus seda endiselt Werneriks , ehkki kohvik oli selgelt Tartu . </s> <s> Vahekäik oli alalõpmata tungil seisjaid , kes viltusilmi jälgisid istujate kohviklaasi tühjenemist ja saiasuutäie vähenemist . </s> <s> Mõnikord trügiti lausa selga elama ja küsiti : vabandage , kas teie tool on juba kellelegi lubatud ? või teatati : vabandage , ma jään teie järele ootama ! </s> <s> See tegi tigedaks , kui aga ise olid seisjate hulgas , raske mantel käsivarrel ja veel raskem portfell käe otsas , ning igatsesid kiiresti palakese neelata , et kohe edasi tormata , sel juhul ajasid mõistmatud tantad vihale : oleks neil siis millestki rääkida ! </s> <s> Ühel ilusal päeval hõivasidki filoloogiatudengid terve kohviku kohe hommikul ja kirjaliku istumisgraafiku alusel hoidsid seda hõivatuna sulgemiseni ning olid uuel hommikul taas platsis ; kolmandal päeval tõusis kisa taevani , nii et asja arutas partei linnakomitee , kas üritus polnud korraldajatel mitte nõukogudevastasena mõeldud . </s> </p>
<p> <s> Täna oli kohvikus endisaegset kollektiivset fluidumit , sest nii vagunsaali latrites kui ees klaasitaguses akvaariumis vaagiti Hermelini personaalküsimust . </s> </p>
<p> <s> “ Kes too on , kes ennast Hermelini varjunime taha peidab ega julge lagedale tulla kui õige mees ? ” küsis iga uus tulija . </s> </p>
<p> <s> “ Ei peidagi . </s> <s> Ongi Hermelin , ” vastati . </s> </p>
<p> <s> “ Ei tea sihukest . ” </s> </p>
<p> <s> “ No mis loomast sinu hermeliinikasukas tehtud on ? ” </s> </p>
<p> <s> “ Pole sihukest , Jumal tänatud . </s> <s> Oravanahkne krae , seegi eestiaegne . ” </s> </p>
<p> <s> “ Noh too mees on ka eestiaegne . ” </s> </p>
<p> <s> “ Ei usu ! </s> <s> Tige ja loll ! ” </s> </p>
<p> <s> “ Kas eesti ajal tigedatest ja lollidest põud oli ! ” </s> </p>
<p> <s> “ No kes too siis on , ütelge juba ükskord . ” </s> </p>
<p> <s> “ Nirk on Hermelin . ” </s> </p>
<p> <s> “ Endel Nirk ? ! ” </s> </p>
<p> <s> “ Mis te ajate , hermeliin on kärp . ” </s> </p>
<p> <s> “ Kärp ongi nirk . </s> <s> Mina õppisin kooli , et kärp on suur nirk . ” </s> </p>
<p> <s> “ Vaevalt ! </s> <s> Miks peaks kärp nirk olema . </s> <s> Hei , kas siin leidub mõni bioloogiaõpetaja ? ” </s> </p>
<p> <s> “ Mina olen . </s> <s> Kärp ja nirk on eri loomad , ehkki sugulased . </s> <s> Nirk on Mustela nivalis ja kärp on Mustela erminea . ” </s> </p>
<p> <s> “ Mis sääl vahet , ühed mustad Mustelad . ” </s> </p>
<p> <s> “ Mis ma rääkisin ! </s> <s> See on ju lihtne . </s> <s> Onu Thal on tagurpidi Uno Laht ja Hermelin on nirgi teisend . </s> <s> Keegi ei varja ennast . ” </s> </p>
<p> <s> “ Mis sel Suurel Nirgil siis hakkas ? ” </s> </p>
<p> <s> “ Ei tea , Tallinna värk . ” </s> </p>
<p> <s> “ Kas keegi ei tea ? </s> <s> Peep , professorihakatis , filologinnade silmarõõm , teie ikka teate ? ” </s> </p>
<p> <s> Harald Peep nõksatas pead tõsta ruudulise laua kohalt . </s> </p>
<p> <s> “ Kohe , kohe , kui olen selle härrasmehe pulbriks teinud ! ” hüüdis ta lustakalt , suunurgad tõmblemas . “ Pühvel , pane pillid kotti ja hakka surnuaia poole astuma ! ” </s> </p>
<p> <s> “ Šahh ! </s> <s> Või pulbriks ! </s> <s> Šahh ! </s> <s> Või härrasmehe ! </s> <s> Ikka ja jälle šahh ! </s> <s> Kohe näeme , kes ennem surnuaia poole astub , šahh eelviimast korda ! ” võidutses Heino Puhvel ; ta vasak käsi põrutas vigureid edasi-tagasi ja parem plõksis kellanuppu kõrge kaarega risti üle vasaku , ta vehkis nagu ilmakuulus pianist Tšaikovskit , ta kael oli punane ja lühikeseks pöetud juuksedki kuklas hüppasid kaasa . </s> <s> Teispool lauda vehkis Peep nagu Puhveli peegelpilt . </s> </p>
<p> <s> “ Aeg ! ” hüüatasid kiibitsejad kellavaatajad . “ Peep võitis ajaga . ” </s> </p>
<p> <s> Puhvel , pööranud malekella sihverplaadi silmade peri , ühmatas uskumatult : </s> </p>
<p> <s> “ Kahju , ilus mäng läks aja nahka , ma oleks talle lajatanud , et igaveseks oleks meelde jäänud ! ” </s> </p>
<p> <s> Harald Peep otsis tüsedast portfelliarhiivist lagedale kreemkollased perfokaardid , neid oli kateedrites sagedamini liikvel kui märkmepaberit . </s> <s> Peep soris natuke pihu vahel , tõstis paar lehte kõrvale . </s> </p>
<p> <s> “ Nirgi ootuspärane arengustaadium . </s> <s> Ei midagi üllatavat . </s> <s> Ma tsiteerin : Seadsin end kord kirjutama tigedat artiklit Printsipiaalsus ja piiratus esteetiliste probleemide valdkonnas , alapealkirjaga - Kirjandusteaduse kahjulikkusest . </s> <s> Töö jäi muidugi pooleli , kuna oli plaanitsetud liiga suurena , et oleks jõudnud ühe südametäiega valmis kirjutada . </s> <s> Tsitaadi lõpp . ” </s> </p>
<p> <s> Prahvatas naer . </s> <s> Hõiguti läbisegi . </s> </p>
<p> <s> “ Porikuu sonaadi siis jõudis ühe südametäiega valmis kirjutada ! </s> <s> Pikk lugu , peab suur süda olema ! ” </s> </p>
<p> <s> “ Vaata kui enesekriitiline ! </s> <s> Too pamflett on tõesti esteetiliselt piiratud , ehkki printsipiaalne ! ” </s> </p>
<p> <s> “ Rohkem laim kui vaim ! ” </s> </p>
<p> <s> “ Rohkem sõim kui laim ! ” </s> </p>
<p> <s> Peebul oli uus sedel juba näpu vahel . </s> <s> Vakatati ootuses , näol vaikne irvitus . </s> </p>
<p> <s> “ Siin ta räägib Kersti Merilaasi luuletusest Lasteaed . </s> <s> Tsiteerin . </s> <s> Esiotsa meeldis - nii ülemeeliku hooga antakse pihta mõningatele dogmatismi , liigse eestkostmise ja kamandamise mõttetustele . </s> <s> Päris naeru ajab peale . </s> <s> Kuni hakkad vaimus või ilmsi kuulma väikekodanluse rõõmurõkatusi - ja siis muutud pikkamööda tõsiseks . </s> <s> Tähendab , meeldib neile ? </s> <s> Sobib nende vaimulaadiga ? </s> <s> Annab toitu tolle keskkonna kahjurõõmule ja parastamisele ? </s> <s> Ning kuidagi ei saa enam kaasa naerda . </s> <s> Nonii . </s> <s> Ja veel üks tsitaat : Mõningate luuletuste uus-ärkamisaegses hoiakus on midagi tõsiselt viltu : otseselt välja öeldud või siis arglikult ridade vahel piiluval rahvuslikul mõttel nagu poleks tegemistki revolutsioonilise , üldproletaarse , internatsionaalsega . </s> <s> Ka patriootiline tunne vajab suuremat selgust , nõuab seda , millest me ära tunneme nõukogude patriotismi . </s> <s> Parem ma rohkem ei tsiteeri . ” </s> </p>
<p> <s> “ Kas see on Endel Nirk ? </s> <s> Meie kõige valgemaid päid ? </s> <s> Ei usu ! ” </s> </p>
<p> <s> “ Kinnitan , et see on Endel Nirk . </s> <s> Kinnitan , et see on meie valgemaid päid , ” ütles Puhvel , tegeldes mustade pupsikute rivistamisega uueks lahinguks . </s> </p>
<p> <s> “ No siis on kindlam küll Puhvelit lugeda . </s> <s> Või Kalju Käärit , ” arvati . </s> </p>
<p> <s> “ Ikka ei saa aru , keda too Hermelin Porikuu sonaadis peksab ? ” </s> </p>
<p> <s> “ Viited on ju olemas , ” ütles Peep , kui valged malendid paigas ja kell nullis . “ Kes meil üldse on parodeerida - Kross , Kaalep , Niit . ” </s> </p>
<p> <s> Ettekandja lengerdas seisjate tropi vahelt esile nagu lennukikandja laev , aukartust äratav kandik pea kohal , täis laaditud morsiklaase , saiataldrikuid ning alustassidele torni seatud kohvitasse , mis ähvardasid iga hetk üle ääre loksuda , kuid jätsid ometi loksumata . </s> <s> Jott Tee sai koorega kohvi ja paksu ploomimahla lõpuks kätte . </s> <s> Tema tooli nõjal seisev närviline näitsik ohkas lootusrikkalt . </s> </p>
<p> <s> Jott mõtles : õnnetult läheb eesti rahval paroodiatega . </s> <s> Carl Robert Jakobsoni Apokriiva sisaldas nii võikaid värve , et koos Posti-papa postamendiga mäkerdas ära ka kirjutaja enda ausambaaluse . </s> <s> Vilde Tokerjad oli parema maitsega kirjutatud , ent paljastas elusa klassiku kitsasrindsust teise loomelaadi mõistmisel ; Tuglas ei saanud veel veerand sajandit hiljem märkimata jätta : Armas Vilde , kas sina ei olnud esimene vaenukinda viskaja , kas ei andnud sina selgesti mõista , et mina ja Ridala ja ühtlasi kogu Noor-Eesti on küps hullumaja jaoks ; võib-olla , erapooletult võttes , on su paroodia vaimukaski , kuid sa täitsid selle kirjutamisega ometi just vaimuvaeste südamlikke soove . </s> <s> Sütiste Pärapoeesia kujunes arbujatele kurisaatuslikuks , tulevases punases ühiskonnas hävitas ju pisemgi pilge pilgatava sootuks , ja see asjaolu sai pilkajale miinuseks järelaegade silmis . </s> <s> Ja nüüd Nirgi juhtum , mis selle küll käivitas ? </s> <s> Sütiste pamfleti vedruks võiks pidada Arbujate ilmumisele järgnenud poleemikat Ants Orase ning orbiitlaste Erni Hiire ja Juhan Sütiste vahel , kus mainekas Oras oli kiitnud arbujaid ning laitnud orbiitlasi - järelikult pidid orbiitlased endakaitseks laitma arbujaid ; lihtne arvepidamine - minu vaenlase sõbrad saavad minu vaenlasteks , tuleb maha teha neid , keda vaenlane tunnustas , sest nood väärivadki hukkamõistu ! </s> <s> Isikliku pahameele sai kergesti peita ideelisse uttu , kahjuks jäeti tol keerulisel ajal arvesse võtmata , et riigikord võib iga hetk muutuda ja negatiivsest luulearvustusest tehakse poliitiline kaelakohtuotsus . </s> </p>
<p> <s> Mõned on arvanud , et Vildest sai õige kirjanik ja Mäeküla piimamehe autor just Tokerjate tõttu , kuna Vilde oli nüüd sunnitud oma edemust tõestama . </s> <s> Ehk lootis Endel Nirk korrata ajalugu ; oma paroodia õnnestunumas osas viitab ta ju Vildele : Ma nutsin pisaraid - suuri , heledaid ja ümmargusi kui murumune , Aga nendest munadest said mustad ämmatossud Ja ma hakkasin neid südametäiega pilduma Üle plangu , Mille taga uued meisterlaulikud kükitasid Oma üliuudsuse , üliandekuse , ülitänapäevasuse , ülimõttesügavuse , üliebatavalisuse , ülierakordsuse ja üliekstravagantsuse hunnikul . </s> <s> Nii luuletas Nirk-Hermelin ega peitnud emotsioone . </s> </p>
<p> <s> Jott Tee maksis arve , vabastas tooli närvilisele näitsikule , ja tundis ühtäkki vajadust sauna minna . </s> <s> Miks ka mitte , kakskümmend kopikut leidus . </s> </p>
<p> <s> Kohe siinsamas raatuse taga tuli vastu - ei keegi muu kui Nirk täies elusuuruses . </s> <s> Ega mujal oleks tal kõlvanudki sel ajahetkel viibida kui Tartus , kus tema nimi kõigi suus ; Tallinna laialivalguvas üldsuses ju vaevalt üks eesti kirjatsura mainimist vääriks . </s> </p>
<p> <s> “ Aa , Jott , soovitage , kus ma saaksin midagi hamba alla ilma pahelist tähelepanu äratamata , ” ütles Nirk nagu sõbramees ; see ta ju oligi . </s> </p>
<p> <s> “ Wernerit üldjuhul ei soovita , sääl seltsimehelik kohus just käib . ” </s> </p>
<p> <s> Nirk muigas kõveralt . </s> </p>
<p> <s> “ Mõnedele vist näib , et on toime pandud mingi kirjanduslik kõrilõikamise akt . </s> <s> Säärane arvamus on tingitud närvilisest liialdamisest , kuna kõik ohvrid on elu ja tervise juures ja ühtviisi ülearune on nii kooljaitkude haledus kui ka hauakaevaja ametiagarus , ” ütles ta vist varem valmispandud sõnadega . </s> </p>
<p> <s> Jott tundis kiusatust ütelda midagi õige halvasti . </s> <s> Tuleks ju olla solidaarne Werneri seltskonnaga . </s> </p>
<p> <s> “ Muide , kas Sirp ja Vasar maksab head honorari ? ” küsis ta pärast hetkelist kaalutlemist . </s> </p>
<p> <s> “ Ma ei kirjutanud selle pärast - kui te seda silmas peate , ” ütles Nirk . “ Aga materiaalselt on need kõrged lained realiseerunud tolmuimejaks . </s> <s> Vajalik riistapuu lõppude lõpuks . </s> <s> Öelge neile kolmele minust riivatule , et nii mustast asjast sai säärane tõhus puhtuse ja hügieeni eest võitlemise vahend ! ” </s> </p>
<p> <s> Ütles , kergitas kaabut ja läks . </s> </p>
<p> <s> Pahasti , mõtles Jott , selle asemel et häbeneda , on ta solvunud , ja õigusega ! </s> <s> Millal küll saab inimene nii targaks , et hoiab keeleedevuse vaos ! </s> </p>
<p> <s> Meeste saunasaba keerutas mööda seinaveeri ja trepist alla kuni kassani . </s> <s> Istuti ja seisti mornilt jalge ette vahtides , kui saba liikus , lükati ennast seina küljest lahti või tõusti tuimalt pingilt , liiguti mõne inimkoha võrra edasi , pilk riideruumi uksel nagu paradiisiväraval , mis siiski lähenes . </s> <s> Kui sisse pääseti , tuli oodata veel kapijärjekorras ; selleks tuli valida mõni nobedama olekuga isand , kellelt viisakalt pärida : vabandage , ega teie järel keegi juba oota ? ja siis võis hakata end tasapisi lahti koorima , et panipaiga vabanedes enam ajaviitmist poleks . </s> <s> Jotil ei vedanud , nagu ta ihukatted hunnikusse oli lappinud , nii tuli pesuruumist karvane aurav isand , kes näitas riidehoidjale oma pekk-kibult just seda kapinumbrit , kus tema ees istus . </s> <s> Jott krabas rõivad sülle , maandus teise kohta , aga paraku naasis pesuruumist eriliselt paks mees ja kergitas Joti jälle üles , nii et Jott enam istuma ei mahtunudki , seisis siis ihuväel teistel jalus ja tõugata ning sületäiest aina pudenes midagi , kord sall , kord sokk . </s> <s> Ta tundis end äbarikuna . </s> </p>
<p> <s> Saun oli suurepärane , isegi leili oli ja kuuma vett jätkus , ehk küll iga kibutäie pärast tuli kannatlikult sabas seista ; see-eest oli duši alla prii pääs , kuna sealt nõrgus ainult külm nireke . </s> <s> Jott leidis istumiseks pingiotsagi ega pidanud oma kibuga kükitama kuhugi nurka , kus lainetas tarvitatud vesi . </s> </p>
<p> <s> Joti tänane pinginaaber loputas pea seebist puhtaks ning sirutas sõnatult - ei tea ju kummas keeles esineda - oma vahutava nuustiku ilmselge palvega selga pesta , Jott enne temal ja pärast tema Jotil või vastupidi . </s> <s> Silma vaadanud , tundsid nad teineteist ära . </s> </p>
<p> <s> “ Hermelin on küll mind paljastanud , ent teie ei tunne mind paljalt ikkagi ära , ” naeris Kaalep . </s> </p>
<p> <s> “ Vilets kirjutis järelikult , ” naeris Jott vastu . </s> </p>
<p> <s> ” Mina esiteks naersin poole häälega , aga siis hakkasin mõtlema , mis see maksma võib minna . </s> <s> Ellen Niidu luulekonsultandi tool alles oli vaidluse all , Kotta ja Kaal tõstsid üles , et ideelis-poliitiliselt ei suuda Niit noort luulet suunata , Tallinn summutas selle , kuid see võib nüüd aktuaalseks saada . </s> <s> Ja mind-meest on ehk veel nõrgalt nuheldud kuriteo eest , et just aastal kakskümmend kuus sündinud olen ; paljudelt on ju selle fakti eest elu võetud . </s> <s> Leenu Siimisker olevat ka paroodia lugemist hirmu ja vastikusega üle elanud . </s> <s> Aga Kersti Merilaas ütles : vahva lugu naljavaesel ajal ja iseendast päris lõbus ja vaimukas see kõik . </s> <s> Ma kalduks ka selle arvamise poole , peaasi kui sellest direktiivdokumenti ei tehta . ” </s> </p>
<p> <s> “ Mis Tallinnas arvatakse , ega ole kuulda olnud ? ” </s> </p>
<p> <s> “ Semper räägib vabavärsist ikka kui kodanluse manduva kultuuri ilmingust , ju talle siis pamflett istub . </s> <s> Oskar Kruus olevat küll teisel arvamusel ja sõna ka võtnud , aga tema on noor ja tühisem kaalukategooria . </s> <s> Toomla teadis Tallinna koosolekust rääkida , et Alekõrs olevat nimetanud seda tigedalt huligaanseks sammuks , kuid Remmelgas hüüdnud vahele : aga ta tabab valusalt pihta . </s> <s> Rohkem ei tea . ” </s> </p>
<p> <s> “ Aga helistame ! </s> <s> Küsime järele ! </s> <s> Näiteks Kuusbergile . </s> <s> Või Parvele . ” </s> </p>
<p> <s> “ Kust me telefoni leiame ? ” </s> </p>
<p> <s> “ Aga milleks siis kirjanike liit on ? ” </s> </p>
<p> <s> “ Tõsi küll . </s> <s> Ent minul ei sobi küsida , ” ütles Kaalep . </s> </p>
<p> <s> “ Mulle ei ole keegi suu peale löönud . </s> <s> Ja miks ma ei võiks huvi tunda ! </s> <s> Lähme aga ! ” </s> </p>
<p> <s> Nad läksid . </s> </p>
<p> <s> Uluotsa maja uus vastutav sekretär Kalju Kääri mängis Volli Raidaruga parajasti välkmalet . </s> <s> Nad olid hoos ega tõstnud peadki . </s> </p>
<p> <s> “ Kas helistada tohib ? ” küsis Jott . </s> </p>
<p> <s> “ Teisest toast , ” ütles Kääri . </s> </p>
<p> <s> “ Aga meil on kaugekõne , ” hoiatas Jott . </s> </p>
<p> <s> Kääri lõi käega . </s> <s> Ju siis ei olnud limiit lõhki . </s> </p>
<p> <s> Jott pani toru lauale ja hakkas tooni ootama . </s> <s> Pidev undamine kümne minuti pärast käes , tuli 07 valida ja oodata , kuni sai kõne tellida , ja seejärel veel oodata kõneühendust , mõnikord tund või paar . </s> </p>
<p> <s> “ Mis võiks olla Nirgi teo motiiv ? ” küsis Jott . “ Mis kana tal teiega kitkuda ? ” </s> </p>
<p> <s> “ Ta oli saksa sõjaväes , mina soomepoiss , ” seletas Kaalep . “ Nirk on kuidagiviisi pääsenud kinniistumisest , ta ei tohi edumeelsusega silma torgata . </s> <s> Minu heaks on ta palju teinud , tema ja Evi Prink , minu kursusekaaslased . </s> <s> Nad seisid minu eest , nii et enne tähtaega vabaks sain ja ülikooligi tagasi võeti , ehk küll pärast jälle välja visati , aga see ei ole nende süü . </s> <s> Kui vangist lahti sain , olin neist paar kursust taha jäänud , Prink ikka rääkis minuga vahel , aga Nirk enam ei . </s> <s> Kuulsin Pringilt , neid oli kahekesi kõvasti käsile võetud , et nad omapead Moskva kaudu poliitvangi asju ajasid . </s> <s> Nad olid niiöelda kirbule võetud , ja siis teeb inimene imelikke asju . ” </s> </p>
<p> <s> Jott Tee jäi märgutama : too oli ju tollal ja välispidine asjaolu ! </s> <s> Peab olema sisepidine põhjus . </s> <s> Tähendab , Nirk sai kannatada oma teo pärast Kaalepit kaitstes , ta uskus Kaalepisse , aga nüüd ei kirjuta see mees asju , mida ta Nirgi meelest peaks kirjutama , ja Nirk on justkui petta saanud , ennast nagu ilmaasjata löögi alla seadnud , kas nii ? </s> </p>
<p> <s> Jott ei söandanud Kaalepi arvamust urgitsema hakata . </s> <s> Ei jõudnudki enam - kostis kaugekõne kutsung . </s> </p>
<p> <s> “ Rääkige , Tallinn kuuleb , ” käsutas telefonineiu hääl . </s> </p>
<p> <s> Ralf Parve oli vastamas . </s> </p>
<p> <s> “ Mina muhelen Nirgiga kaasa . </s> <s> Krossil ju on epateerida tahtvaid vabavärsse , kütib originaalsust . </s> <s> Seda sortimenti esindava novaatorluse juures ei puudu omad ammugi läbipõetud futurismi ja kubismi haiguskolded . </s> <s> See viib eemale realistlikust meetodist , ” kuuldus mustast torust , mille kuuldekauguses kahe mehe kikkis kõrv . </s> </p>
<p> <s> Selge . </s> <s> Ja tänan väga . </s> </p>
<p> <s> “ Ei ole vist rohkem mõtet aega raisata , ” arvas Kaalep . </s> </p>
<p> <s> “ Jah , lähme kirjutame parem mõne haiguskoldelise vabavärsi . ” </s> </p>
<p> <s> Teises toas kolistati malendeid karpi . </s> </p>
<p> <s> “ Katsuge vabandada , et nii ebaviisakad olime , meil oli sajandi partii pooleli , ” ütles Kalju Kääri ning tõusis kätt andma - tere ja headaega . </s> </p>
<p> <s> “ See pole midagi , ükskord tuli Kaarel Ird , seisis uksel , vaatas-vaatas ja läks tagasi . </s> <s> Me nägime silmanurgast küll , et ta tuli , aga kui partii lõppes , oli ukseauk tühi , ” seletas Raidaru . “ Alles kolme päeva pärast sai klaaritud . </s> <s> Temaga on raske asju klaarida , konjakit ta ei joo ju . ” </s> </p>
<p> <s> “ Ja ega konjakit olnud ka , ” ütles Kääri ning muheles . “ Kust sa seda veel võtad ! ” </s> </p>
<p> <s> Kaalep muheles vastu . </s> <s> Jott vaatas : kaks kiilaspead seisavad vastastikku - nagu peegel peeglis . </s> <s> Mõnusad mehed . </s> </p>
<p> <s> Nad läksid välja . </s> <s> Hämardus . </s> <s> Päev oli mittemillekski kulunud . </s> </p>
<p> <s> “ Aga see on Hermelinist kena , et ta on vähemalt Tartu elu keema lõõtsunud , luule on korraga igamehe asi ja kus iganes luulest juttu tuleb , sääl ähvardatakse saal lõhki pressida . ” </s> </p>
<p> <s> Kaalep on humanist iga hinna eest , mõtles Jott Tee . </s> <s> Kaalep ei ole nagu Alliksaar , kes Porikuu sonaadist põlema läks ja sealsamas kohvi täis loksutatud laua taga pika vemmalvärsi valmis viskas ning Wernerit pidi käima laskis ; üks salm oli : Keel mürgine , ambitsioosne ja lame Ja kõhnadel kintsudel hermeliin-hame ; Peas ajude asemel roostetand traadid , Poeesiat ründavad vaimsed kastraadid . </s> <s> Lugu oli kuni lõpuni lausa sülgepritsivalt sõjakas , alliksaaretu . </s> <s> Kaalep vist ei lugenudki läbi , laskis lehe edasi ja ütles üheainsa sõna : toores . </s> </p>
<p> <s> Jott mõtles nüüd , kui mitmetahkne ometi on sõna toores : küpsemata , aga ka kasvatamata , näkkulööv . </s> <s> Alliksaar oli valinud samad vahendid ja värvid mis Hermelin . </s> <s> Seis 0 : 0. </s> </p>
<p> <s> Tont seda Ljudakest teab , mõtles Mats Traat oma naisest , kas andis Aksel Tammele mu palve edasi , nagu ta kinnitab , või tuli tal tookord Tallinnas midagi paremat vahele ; miks siis vastust ei saadeta ? </s> </p>
<p> <s> Traat kolas sahtlis natuke ringi , leidis joonelise lehe , see oli Ludmillal kahe silma vahele jäänud , kui ta paberit otsis oma lõputu novelli tarbeks . </s> </p>
<p> <s> Pime oli käes , Ludmilla oli nähtavasti Moskva tulede vahele eksinud , tõenäoliselt leidis ta mõnelt kohvikutrepilt mõne uue isiku , kellele kulus luule ettelugemine hädasti ära , Mats ei jaksanud nagunii enam kuulata . </s> <s> Ludmilla oli särav isiksus , eriti siin Moskvas - Eestisse tundus teda pisut üle normi saavat . </s> <s> Igas seltskonnas kinnitas ta Eestit meeletult armastavat , mis ju vale ei olnud , igas seltskonnas luges ta häid ja paremaid luuletusi vene ning eesti keeles , peast ja eksalteeritult , see äratas tähelepanu , see külvas imestust , et kellelgi luule nii käepärast on ja veel mingis väikses keeles - kas seal tõesti nii voolavat luulet kirjutatakse ! </s> <s> Matsile läks asi igavaks , ta mõtles vahel , et Ljudake on pisut sarnane Lembit Remmelgale , keda peetakse säravaks anekdoodivestjaks tema neljakümne kuue anekdoodiga . </s> <s> Inimlikel võimetel on ju piirid . </s> <s> Novelli kirjutamine ei edenenud Ljudakesel mitte üks põrm , ehk küll igal õhtul olid uued ideed ; teisipäev lähenes ebaloomuliku kiirusega , mil novell pidi proosaseminarile arutamiseks esitatud saama . </s> <s> Kirjanikunimi oli Ludmillal küll ammuilma valmis - Armteos ; armastus ja kirjandus , kaks minu kirge , ütles ta ise , miks ei võiks Ludmilla Fjodorova-Traat olla Armteos , kui Eugenia Moorberg on Kersti Merilaas , eks meri ja laas ole sama kaunis kui arm ja teos , ütles ta ülepäeviti . </s> </p>
<p> <s> Kirjandusinstituudi intrituba oli pisuke , õigupoolest oligi hea , kui teine kuskil kolas ega passinud peale , kuidas sa tooliga kõlgud , koorukesi närid või ümised ja kuidas sul mitte kuidagi ei edene . </s> <s> Ei edenenud sellepärast , et ei teadnud , kus teine kolab , ja kui teine ei kolanud , siis ei edenenud sellepärast , et teine peale passis või sobimatul ajal abikaasalikke nõudmisi esitas . </s> </p>
<p> <s> Mats Traat kirjutas : </s> </p>
<p> <s> Moskvas 14. X 61 </s> </p>
<p> <s> Lugupeetud A. Tamm ! </s> </p>
<p> <s> Sokolovi komplekteeritud tõlkijate rühmaga on Eesti Nõukogude kirjandusele osutatud karuteene . </s> <s> Söön viie aasta pärast ära oma vanad kirsasaapad , kui sealt tuleb üksainuski tõsine tõlkija . </s> <s> Igatahes need tüdrukud räägivad rahumeeli , et eestlastel polevat üldse kirjandusklassikat , Tõde ja õigus olevat Vilde näidend ja just enne Moskva-sõitu olevat nad Kirjanike Liidus näinud Juhan Sütistet . </s> <s> See on põrutav ! </s> <s> See ei tähenda muidugi , et ma poleks heatahtlik , mis puutub kaasmaalastesse . </s> <s> Oleks pidanud valima grupi , kes - kurat võtku ! - armastaksid kirjandust . </s> </p>
<p> <s> Mats kirjandust armastas , see armastus viiski teda Moskvasse Kirjandusinstituuti , see armastus tegi võimalikuks , et ilma Eesti-poolsete soovituskirjadeta , tegelikult ilma Eesti teadmata oli ta kohale sõitnud ja sissegi saanud - konkurss oli 73 inimest ühele kohale ! </s> <s> Veni , vidi , vici , muigas Mats Traat nüüd ; talle meenus , kuidas Tallinnas Kirjanike Liidus paanika olevat tekkinud , kui instituudist tema kohta küsiti ja kellelgi polnud õiget aimu , kes sihuke Traat on ja kuidas tundmata poiss , ise veel parteitu ka , kirjanike parteialgorganisatsiooni teadmata nii kõrgesse kohta sattus . </s> </p>
<p> <s> Vabandage , sm. Tamm , seda joonelist paberit , aga Moskvas pole kirjutuspaberit müügil , ei paberit ega seepi . </s> </p>
<p> <s> Palun teid tagasi saata need surnud , mis abikaasa jättis sinna majja ja mida ta käis tagasi nõutamas , Teid leidmata olevat ta sellekohase sedeli jätnud . </s> <s> Ühtlasi mainige , milliseid muljeid ja reaktsioone kutsusid need esile elavais . </s> </p>
<p> <s> Austavalt </s> </p>
<p> <s> Teie Mats Traattlasi mainige , hh . </s> </p>
<p> <s> Harala elulood olid Matsil väga südamel . </s> <s> Ta kavatses neilt kaks-kolm nahka võtta : esitada nii Moskvas seminarile kui lülitada diplomitöösse , kui ka avaldada Eestis noorte luuletajate kassetis . </s> <s> Autor ise lootis neist palju - seesuguseid luuletusi polnud Eestis veel olemas , ehk küll mujal maailmas juba liikusid . </s> <s> Moskvas sai igasugust kirjandust lugeda , instituut allus Kirjanike Liidule , mitte haridusministeeriumile , siin ei viitsitud tudengitel eriti silma peal hoida , kuni avalikku skandaali ei tulnud . </s> <s> Sulaaeg oli küll juba möödas , kui Mats Traat sügisel 1959 Moskvasse jõudis , ent vanemate kursuste tudengid mäletasid noid staadionitäisi luulekuulajaid ja meeletut maailmakirjanduse tulva ning vabaduse vaim lehvis auditooriumis vahetevahel ; kes vasikas kord vabalt kepsutanud , katsutagu tollest veel lolli lehma teha ! </s> </p>
<p> <s> Siin suures linnas ja võõral maal tulid kodukandi mälestused nii elavana , nii värvikana silma ette , et Harala elulugusid oli kerge kirjutada , need kippusid ise paberile , ehkki Traat elust maha ei kirjutanud - siis ei saaks ju Eestisse tagasi minna , heidetaks liialdamist ja lausa luuletamist ette , kusjuures eriti vihased oleksid need külamehed , kes välja jäetud . </s> <s> Iga inimene väärib eepost , aga Matsi huvitab isamaa ajalugu . </s> </p>
<p> <s> Mõni surnu jäi Tammele saatmata - esiotsa , kuulame enne maad . </s> <s> Näiteks Peeter Ots . - </s> </p><lg type="free"><l> Mu poeg sõi maast madalast </l><l> musta koduleiba , </l><l> jõi valget piima peale </l><l> ja ometi sai tast punane , </l><l> tulipunane mees pärast seda , </l><l> kui ta oli kolm aastat sõdinud Venemaal . </l><l> Pärast tuli ta longates koju ja tegi kolhoosi , </l><l> mis pidi olema väga hea asi . </l><l> Ma ei saanud sellest aru . </l><l> Kui ta viis ära mu musta ruuna </l><l> ja see vaatas väravalt tagasi </l><l> arusaavalt ja nukralt nagu inimene , </l><l> sain südamerabanduse . </l><l> Piibliski seisis juba kirjas : </l><l> ja vaata , tuleb päev , </l><l> mil vend tõstab käe venna , </l><l> poeg isa vastu . </l></lg>
<p> <s> Hea et ta seda esiotsa ei saatnud , liiga kontsentraat , ei taha põhjustada trükkipanijale rabandust , et eestipoiss seal Moskva linnas peast segi on läinud . </s> <s> Keegi peab ju neist asjust ka rääkima hakkama , kui esimesel õnnestub , on pretsedent loodud ja auk müüris . </s> </p>
<p> <s> Uks kääksatas , Ludmilla ilmus nähtavale , naeratus ees , paikäsi taga . </s> <s> Ei olnud tarvis otsa vaadatagi , et aimata , mis tal mõttes . </s> </p>
<p> <s> “ Oled üksiti juba riides , kas sa viiks mu kirja posti , ” palus Mats . “ Sellega on kiire , muuseas ! ” ähvardas ta . </s> </p>
<p> <s> Ludmilla võttis prillid eest , puhastas neid pitsilise ninarätikuga , parem prilliklaas oli juba aastaid mõranenud - kolm pragu jooksis kiirtena silmanurgast kõrvade poole . </s> <s> Prille polnud kuskilt saada . </s> <s> Tühja kah , ütles Ljuda ikka : sa oled nii suur ja nii armas , et näen sind ka ühe silmaga ! </s> </p>
<p> <s> “ Olen tagasi nagu välk - ja siis ! ” naeris Ludmilla oma kuulsat aknast-välja-naeru , ennegu prillid jälle ette pani , et minna . </s> </p>
<p> <s> Ludmilla teadis , millele Mats oma ähvardusega vihjas . </s> <s> Ühel tuisusel õhtul oli ta läinud Matsi kiiret kirja viima rongi postivagunisse - tookord viibisid nad Tartus Ludmilla ema juures Lepiku tänavas - ja äkki , meeletust Moskva-igatsusest aetuna oli ta ära sõitnud , kodukittel kasuka all , ihupesu oli küll korralik , ja kotis vaid juhuslik hulk raha . </s> <s> Ludmilla igatses aina , ta oli loodud igatsema . </s> <s> Ta pole iial kavatsenud Matsile haiget teha , ta imetleb ja jumaldab Matsi , seda suurepärast inimest ; armastada võib keda tahes , aga imetleda ning jumaldada saab ainult Matsi , üht eestlast , nurgelist maameest , ausat ja põhjalikku . </s> <s> Ludmilla on alati arvanud , et ainult eestlasega tahab abielluda , ja nii see läkski , kui nad Kirjandusinstituudis kokku said - Lepiku tänavast oleks ju Mats vaevalt teadnud teda otsida . </s> <s> Ludmilla oli oma meelest hea perenaine , ema oli tüdruku vastu nõudlik olnud , ükskord koguni ta sõrmenukid veriseks peksnud , kuna tüdruk triigitud pesu polnud kappi virnastanud nagu kord ja kohus - viimane murdejoon ees . </s> <s> Ta teenis Matsi meeleldi , kui midagi vahele ei tulnud . </s> <s> Üks sobimatus neil oli , üksainuke - Ludmilla oleks hellust igatsenud rohkem kui sel kandilisel eestlasel mõttes oli . </s> <s> Oh jaa , Ludmilla palveles oma ihu , oma siledaid võimeldud liikmeid , oli ta need ju kiskunud luutuberkuloosi kipsisängist . </s> <s> Ta oli aastaid Kalevi tänava sanatoorse kooli raudvoodis lamanud ja küllap just sinna lapsesaamise võimaluse jätnud ; ehk sellepärast oligi ta nii küllastamatu , nii armunud oma ihusse . </s> <s> Mis selles siis paha on ? naeris Ludmilla enesele ja sinisele postkastile , näe postkast on ka küllastamatu ! </s> <s> Ta silmas aadressi - Aksel Tamm , nojah , see pole vist märkustega varustatud elulugusid tagasi saatnud . </s> </p>
<p> <s> Aksel Tamme kabinetis oli Jott Tee . </s> <s> Kui nad oma asjad läbi olid vaielnud , üles Jott , et ta sai Matsilt kirja , Mats olevat rahutu oma surnute pärast . </s> </p>
<p> <s> Tamm ohkas : </s> </p>
<p> <s> “ Ta kirjutas mulle ka , aga , Jumala eest , asi pole pooltki selge ! </s> <s> Mitut sõda korraga pole otstarbekas pidada , Eesti Riiklikus Kirjastuses käib praegu igavene lahing Sirge romaani Tulukesed luhal ilmumisloaga , mis on tegelikult eestiaegse romaani nõukogustatud taastrükk . </s> <s> Sirge on ikkagi teeneline kirjanik ja Ülemnõukogu saadik ning ajab toimetaja parandustele sõrad vastu . </s> <s> Mõistagi pole neid parandusi toimetaja välja mõtelnud , aga kirjanik ei tohi ju teada , et meil Glavlit on või et tema manuskripti mitu majatäit inimesi loeb , igaühel pliiats peos ja telefon kõrval . ” </s> </p>
<p> <s> “ Mis parandused seal siis olid , näiteks ? ” </s> </p>
<p> <s> “ Kokku 74. </s> <s> No näiteks oli Sirgel lause , et eestlus võrdsustati kontrrevolutsiooniga , parandus oli , et natsionalism võrdsustati kontrrevolutsiooniga ja umbes selles vaimus edasi . </s> <s> Sirge nõudis raamatusse uue teksti lisamist , kus ta lugeja poole pöördus ja parandused ette kandis . </s> <s> Ilmsüüta toimetaja lasti ametist lahti , komisjon pandi kokku ja Sirgega tehti kompromiss - viis lehekülge uuesti trükkida ja vahele kleepida . </s> <s> Siis leiutas tsensuur , et Jaan Tõnisson on Sirgel kah kuidagi progressiivne , veel üks lehekülg ümber trükkida ! </s> <s> Rehkendage ise , kuus korda kakskümmend üks tuhat lehte raamatust välja rebida ja uued asemele kleepida ! </s> <s> Sihuke on asjade seis . ” </s> </p>
<p> <s> “ Sirge tehti sirgeks , ” ütles Jott . “ Traat on valele poole sirge , aga tema on uuem ja kõvemast materjalist . ” </s> </p>
<p> <s> “ Kui olen välja haudunud lollaka vormeli , millega kaitsta tema surnuid - mis mulle põhimõtteliselt meeldivad - , siis läheb lahti . ” </s> </p>
<p> <s> “ Edu teile , Aksel Tamm ! </s> <s> Minagi loodan teie peale . ” </s> </p>
<p> <s> Aksel Tamm võttis Harala hauakirjad jälle ette . </s> <s> Jah , see poiss ei tee oma järeldusi sadade raamatute abil , vaid sadade inimeste järgi , kellega koos on tööd rüganud , vaielnud ja vandunud . </s> <s> Eesti küla käidud tee . </s> <s> Käsitleb teravaid poliitikaküsimusi nagu juhuslikult haaratud primitiivsete eluloovisandite kaudu , saad aru - maaelu idiotism pole lihtsalt Marxi ilus ütlemine . </s> <s> Need tekstid balansseerivad luule ja proosa piiri peal , haaravad faktiga , aga ka teostusega , igast eluloovisandist oleks saanud poeemi , Traat leiab mahukad detailid , käsitleb eluloo murranguhetke . </s> <s> Need inimesed ei ole vaenlased , ei . </s> <s> Kas sellest piisab kaitsekõneks - Marx on ju nimetatud ja vaenlased ? </s> <s> Ei vist . </s> <s> Poleks ime , kui Harala elulood ilmuksid vaid osaliselt ja ülejäänud peaksid laagerduma aastaid , kui mitte aastakümneid . </s> </p>
<p> <s> Aksel Tamm kirjutas : </s> </p>
<p> <s> Tallinnas 16. okt 61 </s> </p>
<p> <s> Lugupeetud sm. Traat ! </s> </p>
<p> <s> Harala elulood panevad lugema . </s> <s> On huvitavad ja neis on mingi tore tõsidus - ei tea , kas sellepärast , et surnutega tegemist ? </s> <s> Saadan need Teile nüüd ära . </s> <s> Kui nende kallal edasi istute , võiks mõelda , ehk saaks vähendada patriarhaalsust , mida neis kõvasti on . </s> <s> Meile ajaliselt ja sisuliselt lähedasemad elulood eredamaks ! </s> <s> Ja praegu on tsüklis proosa luulega segi . </s> <s> Kas jätate või teete luulesse ümber ( mõtlen vabavärssigi ) ? </s> </p>
<p> <s> Jõudu soovides </s> </p>
<p> <s> A. Tamm </s> </p>
<p> <s> Tamm jäi mõtisklema selle üle , et eesti elus on murrang toimunud ja luule kõige mobiilsemana reageerib kõige enne . </s> <s> Ellen Niidult kui eelkäijalt oli luulekonsultant Tammel vähe üle võtta , aeg ei soosinud noorte tulekut kirjandusse , aga temal on kausta vahel terve hulk lootusi - seesama Traat , siis Seppel , Ruud , Hellat , Põldmäe Jaak , Paul-Eerik Rummo , Suuman , Kalle Kurg ja peoga veel peale . </s> <s> Maksab elada . </s> </p>
<p> <s> Mats Traat kirjutas vastuseks : </s> </p>
<p> <s> Harala elulood kätte saadud . </s> <s> Patriarhaalsust vähendada ei saa ega tahagi , see tsükkel on mõeldud palju laiemalt ja mitmekesisemalt , kõik pole kirjas . </s> <s> Mõningane proosa peab seal olema , sest need on ometi täisvereliste talumeeste elulood , mitte lillemüüjate pikantsed elulookesed . </s> </p>
<p> <s> Traat oli väga võitlusvalmis . </s> <s> Instituudis oli retsensent ütelnud - neid ei saa esitada , need on fašistlikud elulood , ent luuleseminari juhendaja Lev Ošanin lubas teise retsensendi võtta . </s> <s> Nojah , Ošanin on korralikku kasvu , korraliku väljanägemisega , naiste juures edukas , tal pole mingeid komplekse . </s> <s> Teda ei teinud nõutuks isegi need kolm rida - </s> </p><lg type="free"><l> Vägivalla puu on suur ja igihaljas , </l><l> müts kukub peast maha , </l><l> kui üles vaatad . </l></lg>
<p> <s> Võib-olla ta ei aimanud , et Mats räägib venelastesse puutuvast Eesti asjast , mitte globaalprobleemidest . </s> <s> Vene keeles kõlabki see teisiti . </s> </p>
<p> <s> Ludmilla tormas tuppa . </s> </p>
<p> <s> “ Tead , Mats , sinu retsensent viidi hullumajja ! </s> <s> Päriselt ! ” </s> </p>
<p> <s> Mats naeris tugevate hammaste välkudes : </s> </p>
<p> <s> “ Ei tea , kas mu Eesti vastaseid ka sama saatus peaks ootama ? ” </s> </p>
<p> <s> “ Looda sina ainult ! </s> <s> Ma sain teada , et tillukeses Eestis on praeguseks keelatud autoreid arvult sama palju kui terves suures Vene Föderatsioonis - kolmekümne ringis . ” </s> </p>
<p> <s> “ Meie oleme ikka olnud paavstlikumad kui paavst ise . ” </s> </p>
<p> <s> Ludmilla hakkas teed keetma , aga Mats mõtiskles vabavärsi üle . </s> <s> Kindlasti oli Tammel õigus nuriseda , nii delikaatselt kui ta seda tegigi . </s> <s> Head vabavärssi on seepärast vähe , et paatos peab olema , teatav hingeseisund pluss tugevad , võimsad kujundid . </s> <s> Muidu kukub välja õnnetu , kehv proosa - nagu mõnes Harala eluloos , kus paatos pole kujundit leidnud . </s> <s> Vabavärss on seminaritööks hea , vene keelde tõlkimisel ei lähe riimid kaduma , ent toortõlge toob halastamatult kõik esile , loominguline päike paistab otse silma ja keelevigurdustega ei saa ennast õigustada . </s> </p>
<p> <s> Ludmillale meeldis Matsi silmitseda teejoomise juures sedaviisi külje pealt , imetleda mehe enesekindlat , esileküündiva ninaga profiili . </s> <s> Klassikaline mees , väärtuslikum osa Ludmilla omandist . </s> </p>
<p> <s> Ta istus jälle Werneris oma põliskohal , vagunsaali eelviimases latris , näoga ukse poole . </s> <s> Tema ümber oli ring noori tuntusi - Hellat , Ehin , Paul-Eerik , Suumani Sass , Kaplinski , Mati Unt , Raitviir ja mõned seljad paistsid veel . </s> <s> Kummaline mees , kirjutas alati , valged paberilehed ja teritatud pliiatsid ees , ja kõneles sinna juurde valju ning ebameeldiva häälega , žestikuleeris kui tuuleveski . </s> <s> Tema austajaskond koondus tihedasse huviringi , nende ümber oli tükk tühja maad ja põlglikke pilke . </s> <s> See oli Artur Alliksaar , mees kui magnetraud , mis ühtesid vastupandamatult tõmbas ja teisi mitte . </s> </p>
<p> <s> Tassi kohvi raha leidus tal alati , mõni tegi teise tassi välja , selle juures siis loometöö kulges , ilma salatsemata , maailma silme all ja päevavalgel ; ta luges poole pealt katkendeid ette , arutas kõigiga ümberringi ja hakkas kohemaid parandusi tegema ; kui valmis sai , luges uue innuga juba vahetunud publikule . </s> <s> Tema siin ja Juhan Smuul Tallinnas olid kaks loojat , kes pidevas fantaasiaseisundis viibisid ja ettesattunuid valehäbita oma loomeprotsessis osaliseks tegid , ning kui järg jälle käes , eemaldusid vaimus või ruumis , tundmata teiste inimeste vastu rohkem huvi . </s> <s> Aga kui erinevad nad muus olid ! </s> </p>
<p> <s> Pärast loomisse sulgumist ja sulgumisest avanemist luges Alliksaar jälle , korduvaid häälikuid rõhutades - </s> </p><lg type="free"><l> Ei tahaks olla ettur pettuste kettal . </l><l> Ei tahaks olla peeneks puretud hammasrattaist . </l><l> Ei tahaks vahetpidamata vaadata pentsiku peegli täkunäkku . </l><l> Ei tahaks üha kuulutada , et tuul on vastu </l><l> ja et oled nagu tornitipust alla lastu . </l><l> Ei tahaks , et kõike pannakse pahaks . </l><l> Isegi isetust . </l><l> Isegi kisendust . </l><l> Isegi isutust . </l><l> Isegi hakkimismasinast läbi kisutust . </l><l> Eilse kisuvälja risu on veel nähtav . </l></lg>
<p> <s> Mingi lummus , mingi kõlade kõiksus aheldas kuulajaid . </s> <s> See oli muusika . </s> <s> See oli sfääride muusika , teadsid targemad , nendegi laused rütmistusid , kõlakujundid kuhjusid , tekitades häälikuhääli mõttemonumentide ümber . </s> <s> Jott oli mõnigi kord juba poolpüsti tõusnud , vaim valmis liituma tolle seltskonnaga , ent mingi ujedus oli tagasi hoidnud , kord tundus , et neil on pooleli liiga omavaheline jutt , teinekord oli Alliksaar äkitselt käratsema pistnud või pühalikult kirjutama asunud . </s> <s> Ikka polnud aeg küps . </s> <s> Jott oli tasapisi uurinud , kuidas Alliksaare jüngriks saadakse . </s> <s> Ei saadagi , lihtsalt ollakse , seletati talle , ta ei kutsu kedagi ega tõuka kedagi , kõik on vabad tulema ja minema millal tahes . </s> <s> Noh aga - peab ta ennast seltskonna juhiks , vastutab ka nende eest ? </s> <s> Ma arvan küll , ütles Ehin , oma ettekujutuses on ta mitteametlike või põrandaaluste poeetide juht , mängib teadlikult esimest viiulit ; vahel läheb liiale ja tekib teatud tüdimus tema ohjeldamatust jutust , aga teisel päeval nähakse teda jälle hea meelega . </s> <s> Alliksaar peab ennast ainult luuletajaks , mitte millekski muuks , arvas Hellat , see et ta vahepeal õlletehases kaste tõstis , on häbi ja õnnetus ; muide , polnud haruldane , et ta õllevaadi püsti upitas ja otsa ronis ja kõige rahvale luulet luges - töö ajal ja täiesti eksprompt muidugi , keelatud autorid hulgas ; ta võis üldse igal pool luuleõhtu korraldada , maabussijaamas näiteks , nii et inimesed oma bussist maha jäid . </s> </p>
<p> <s> Teinekord kergitas Jott jällegi sama küsimuse üles . </s> <s> Madis Kõiv ütles : Artur Alliksaar ei pretendeeri millelegi muule kui geniaalsusele , see tähendab - mitte millelegi ; teda ei solva keegi ega miski , kibestumiseks ei ole põhjust ; geniaalsuse taotlus on tal kosmiline hoiak , ta elab kõiksuses , talle ei paista tähistaevas niisugusena nagu surelikele , ta on ise kõiksuse keskmes ; on ta ju vangipõlves kirjutanud Optimistliku eleegia . </s> <s> Ja Kõiv tsiteeris - </s> </p><lg type="free"><l> Meid kõiksus ja igavik kannab kui laastu </l><l> ja mööda galaktikaid kulgeb me retk . </l><l> Üks vaist aga väidab , et isend ei taastu </l><l> ja iial ei tagastu läbitud hetk . </l></lg>
<p> <s> Jott arvas aru saavat taolisest elukäsitusest , talle tundus nüüd hoopis teistsugune too pikk kõhn terava ninaga olend , kes oli oma ülikonnast välja kasvanud , kes rääkis ekstaasis või põrpivalt tundide kaupa , kes keeras untsu koosolekute soliidsuse , keda Erni Hiir loobus Õpetaja tänavasse sisse laskmast , kuna püsikülaline kippus Hiirt oma lemmikluuletajaks tituleerima ja igal võimatul juhul deklameerima tema noorusvallatusi . </s> <s> Hiire järglane Kalju Kääri suhtus Alliksaaresse pigem muigega , nimetades Alliksaart ja Kõivu kaheks vaidlevaks võsafilosoofiks ; sellegipärast andsid partorg Liis Haberman ja prodekaan Linda Eringson ülikooli kohviku šveitserile käsu seda noorte hullutajat mitte sisse lasta . </s> <s> Aga Werner oli talle vaba . </s> <s> Seal ta luuletas ja luges ette - </s> </p><lg type="free"><l> Kuulake , muulad , kuulake </l><l> aja ja ajaja häält , </l><l> kuulake , kuulake , kuulake , </l><l> kui te ka pole ta erutust väärt , </l><l> kui see kipitab vastu te suulage ! </l><l> Oo väikeste mõtete suuri maailmu ! </l><l> Tuleb jõuda sihile teed tundmata . </l><l> Tuleb minna edasi teed tunnistamata . </l><l> Tuleb pilguga purustada kaugus , teest unistamata . </l><l> Tuumade tunnetamise tung , tugev ja tume , kisub endaga . </l><l> Oo suurte mõtete väikesi maailmu ! </l></lg>
<p> <s> Kord sattus Jott nägema ja kuulma kahe võsafilosoofi vaidlust , tõsi küll , vaid ositi , sest too vaidlus vältas terve päeva , ilma et oleks teemast välja eksinud - Jott käis vahepeal ametis ja kui naasis , kestis sama päevakorrapunkt . </s> <s> Nad olid kolmekesi tulnud , Alliksaar , Kõiv ja Õiglane , vagunsaalis ei olnud istuda , nad tõmbusid kempsudest mööda tagumisse toakesse ja hakkasid peale . </s> <s> Teemaks sattus vabavärss . </s> <s> Kõiv tundus arbujaid pooldavat , Alliksaar unustas kõik omaenda sonetid ja hulkriimid ning kaitses vabavärsi ainuõigust ja edemust , Õiglane oli rohkem publikuks ja kohtunikuks , kuni väsis , et tähelepandamatult kaduda . </s> <s> Tõukepakuks oli Alliksaare Tualettide kontsert , mida autor pidas oma väheseks õnnestunud asjaks , aga Kõiv ihales Talvikut ega saanud toda Kontserti loetukski . </s> <s> Võeti siis tekst ette , kisti sellest ribasid ja pilluti neid poeesia maailmanimedele vastu vahtimist , karjuti kõvasti , aga mitte teineteise peale , vaid teineteise väidete vastu , argumentum ad hominem polnud kombeks . </s> <s> Tagatoas seinad paisusid , et uudishimulikke ligi lasta , ent varsti hakkasid kokku tõmbuma , sest manulisena viibida tundus eluohtlik isegi eestubades . </s> <s> Vaidlus käis vaidlemise enda pärast , kumbki ei kaitsnud oma seisukohta , mingit seisukohta polnudki , mõlemad mõnulesid vastase hoopi oodates , nautisid selle professionaalsust , et oma vasaksirge käiku panna . </s> <s> Päike kerkis keskhommikusse , veeres üle lõunakaare ja valmistus magama heitma . </s> <s> Kohviku juhataja tuli häbelik-vihaselt vabandama , et kohvik on suletud , kas seltsimehed ei sooviks jätkata homme . </s> <s> Alles nüüd nad ärkasid üles , surusid teineteisel tunnustavalt kätt nagu pärast tasavägist heitlust poksiringis , mõlemal nina lommi löödud , aga veel hammas verel . </s> </p>
<p> <s> “ Hääl hakkaski valutama , ” ütles Madis Kõiv , kui nad öhe kadusid . </s> </p>
<p> <s> Jott Tee istus sel ajal oma längus seinaga ülakambris ning luges Tualettide kontserdi ümberkirjutust . </s> <s> Ta kriipsutas üht kui teist alla , aga mida enam lõpu poole , seda enam jooksid kriipsutused üheks jooneks kokku . </s> <s> Mängulusti tundis ta peaaegu sama võimsalt kui need kaks seal Werneris . - </s> </p>
<p> <s> Oli taevaliku tasemega kroogete kontsert . </s> </p><lg type="free"><l> Volangide vokaalsus . </l><l> Dekooride koorid . </l><l> Dekolteede kadentsid . </l><l> Pitside pizzicato . Aarete aariad . </l><l> Paradiisilindude partituurid . </l><l> Kannelsabade kantileen . </l></lg>
<p> <s> Siidide viisid siuglevad välja sordiini alt . </s> </p><lg type="free"><l> Kaproni capriccio . </l><l> Korsettide kastanjetid . </l><l> Sukkade duetid . </l><l> Tukkade kvartetid . </l><l> Parfüümide refräänid . </l><l> Väärib imetlust , muidugi väärib ! </l></lg>
<p> <s> Pihtade unisevõitu unisono kohta on sääred liigagi hästi häälestatud . </s> </p>
<p> <s> Sellistega võib pagan teab mille välja mängida . . . </s> </p>
<p> <s> Neli tihedat lehekülge . </s> <s> See ületab isegi Underi absoluutse nägemise , mõtles Jott , see ületab isegi Alveri absoluutse kuulmise , see sõnavulkaan on eesti kirjanduses enneolematu ja pärasttulematu ning järeletehtamatu , ja on kuritegu , et seni trükkimatu ja kättesaamatu . </s> <s> Alliksaar on absoluutne rääkimine , absoluutne luule . </s> <s> Ja temal lasub absoluutne avaldamiskeeld . </s> </p>
<p> <s> Ma olen õnnelik , mõtles Jott Tee - Alliksaar jt. </s> </p>
<p> <s> Madis Kõivu taas kohvikus kohates ütles Jott talle : </s> </p>
<p> <s> “ Tuline kahju , et teie vaidlust üles ei kirjutatud ! </s> <s> Miks makki kaasa ei võeta ! </s> <s> Mälu järgi ei taasta midagi , sest järgmine rakett kustutab eelmise valguse . ” </s> </p>
<p> <s> “ See oligi määratud lenduma , see räägitigi õhku . </s> <s> Alliksaar on Sokratese tüüpi inimene . </s> <s> Kui ta kirjutabki oma luuletuse üles , siis kingib ehk ära või jääb see kuurialuses tuule lehitseda . ” </s> </p>
<p> <s> “ Õige küll , ta on kahe reaga öelnud : Et väikesed sõnad säiliksid , on tarvis toredat marmorit ; Suuri sõnu säilitab õhkki . </s> <s> Täpne sõnastus . </s> <s> Aga kahju ikka , järelpõlvedest on kahju . ” </s> </p>
<p> <s> Jott jäi märgutama : nii see vist on , inimene elab tõeliselt , kuni ta loob ja kuni loomise tulemus pole tähtis ; edev ja edasipüüdlik mõtleb loomingust rohkem kui loomisest . </s> </p>
<p> <s> Kaasavõtmist kuidagi taotlemata sattus Jott Tee Alliksaarte poole - lihtsalt kukkus nii välja ; noore sügise tihkes hämaruses teiste kannul kuskil Ilmatari ja Vikerkaare tänava vahel leidis ta end osalt pooleli , osalt laguneva maja künniselt . </s> <s> Alliksaared polnud koju jõudnud ; püsikülalised teadsid , et lukk vaid teeskleb lukku , mindi sisse , võeti tuli üles , esimeselt kaasatoodud veinilt kaksati müts maha , kes toetas end ainukesele taburetile , kes koiku servale , kes põrandale , klaas käis ringi . </s> </p>
<p> <s> “ Mille eest ta õieti istus ? ” tahtis keegi noorematest teada . </s> </p>
<p> <s> Hellat kostis : temast on palju müüte ja ega tema ühtegi ümber lükanud ole , üks neist räägib , et pidas raudteel raamatupidaja ametit ja kassaraamatute klappimatuse pärast sai kuus aastat ; kas kasutati tema iseloomu ära või oli tegemist alliksaareliku raamatupidamisega , igatahes ei usu , et tegelikult seal mingit ametiseisundi kuritarvitamist oli . </s> <s> Kindlasti ei olnud , kinnitasid teised , küllap oli seal kangekaelsete numbrite stiihia . </s> <s> Aga kas te seda müüti olete kuulnud , et Alliksaar ise kaebas enda peale ja nõudis poliitilist paragrahvi ? </s> </p>
<p> <s> Nüüd võttis Jott sõna . </s> </p>
<p> <s> “ See polegi müüt , ma kuulsin Oskar Kuningalt , kellega ta Narvas parandusliku töö laagris koos istus - seal oli muide võimas seltskond , Riho Päts ja Tuudur Vettik näiteks ; Alliksaar ei tahtnud poliitilistega võrreldes alaväärtuslik krimka olla , saatis Moskvasse palvekirja ja nõudis enda uut süüdimõistmist ; kirjas olnud umbes selline lause , et tal on häbi olla süüdi mõistetud kriminaalse paragrahvi järgi , kui paljud eestlased on ilma süüta kinni poliitilisega ja on täiesti arusaadav , miks nad oma seitsmesaja-aastaseid rõhujaid vähem vihkavad kui aastaseid . </s> <s> Nimetas seal saksa sõjaväes teenimist . </s> <s> Ja saigi 25 pluss 5 kätte . </s> <s> Siis tuli muidugi pikk tapp Venemaale . </s> <s> Ja vabaks sai palju hiljem kui teised , alles 1957. </s> <s> Eestisse tagasi ei lubatud , olevat salaja siiski tulnud ning Ain Kaalep olevat käinud miilitsajaoskonnas tema eest kostmas . ” </s> </p>
<p> <s> Alliksaarest võib kõike uskuda , arvati , tal on tarvis saada õigeks oma põhimõtete ees - ükskõik mis hinda makstes . </s> </p>
<p> <s> Teine veinipudel oli poole peal , kui pererahvas koju jõudis . </s> <s> Artur ilmutas kutsumata külalistest heameelt , pani kohviveekopsiku kohe hakkama , Linda torkas keset tuba seisvasse punasesse tellisahju küdema kaks haavahalgu - ühelainsal oleks igav põleda , ütles ta ise - ja tegeles nende tokitsemisega , et kiiremini süsi saada ja putru või supikest seltskonnale sussitada . </s> <s> Kolmeaastane valgepäine poisslaps , kes aastal 1961 Juri Gagarini järgi Jürgen nimeks saanud , askeldas ringi , oli kangesti viisakas ja ütles kõigile teie . </s> <s> Andres Ehin istus temaga nurka araabia keelt rääkima , mida kumbki ei osanud , selles seisiski asja mõte . </s> </p>
<p> <s> Artur aga kõneles oma juttu , kõndis kõneldes edasi-tagasi , nii palju kui istujate koibade vahel ruumi oli ; Jotil oli teda raske jälgida - tundis vajadust mõnd lauset mällu vajutada või kujutletavat vastuväidet vormida , kuid jutt oli edasi voolanud , kaugele sellest , kuhu Joti mõte kinni oli jäänud ; see oli nagu kärestikuline jõgi , kohisev ja kiirevooluline ja aimamatute käänakutega ning kihutas kallasteta mere poole . </s> <s> Mis homme sellest mäletatakse , küllap on kõik kadunud nagu vesi sõrmi vahelt ? </s> </p>
<p> <s> “ Valgus on väärtuslikum sääl , kus teda on vähem ja kus ta säilitamine nõuab pingutust , vaprust ja visadust . </s> <s> Kes on valgusest sündinud , sellel pole hirmus ükski öö . </s> <s> Peab õppima armastama oma osa arengut vihkavas ja vabadusevaenulises maailmas , nii loomulaadivõõras kui see ka ei oleks . </s> <s> Ja niikaua kui ei suudeta päris täpselt tõestada , kumb on kõrgem väärtuse ja tähenduse poolest , kas võitlus või kannatus , ründab martüüriumi must tuli meie südamete otsinguid rohkem kui mõõgasära julm maagia . </s> <s> Sügav , võltsimatu ja täiuslik kannatus on ikka olnud valitud hingede eriliseks eesõiguseks . </s> <s> Tuleb koondada kogu hingejõudu , et kanda valu nagu kantakse ehteid , uhkust ja naeratusi . </s> <s> Valitseval positsioonil selles kurbuse ja kurjuse , hirmu ja vihkamise maailmas on see , kes evib rikkamaid ja mitmekesiseimaid kujutelmi . </s> <s> Ühegi perspektiivi süngus ei saa masendada igavikumatkureid , kuni nad teavad , et Prometheuse püsimine tagab tule . </s> <s> Lõpuks on tõenäoline , et mingil moel ja määral maitseb meie südame ülevoolavast karikast see , keda iidseist ajust nimetatakse Jumalaks ja kellesse uskumine hinge tarbena kuidagi ei seisa vastuolus mõistusega , kuna meie ei evi ühtki tõsist põhjust kahelda ta olemasolus . </s> <s> Niiviisi ei lähe võib-olla kõige juhuslikumgi tilgakene kaotsi universumi suures valguseringes . ” </s> </p>
<p> <s> “ Oh ma olen nii hurmunud , ” ütles Linda Alliksaar ehmatavalt äkki , ahjupaiste kuma laiasarnalisel näol . </s> <s> Kõigi pilgud pöördusid tema poole . </s> <s> Ta ütles : “ Teate , Artur peaaegu ei korda ennast , ei kõnes , ei luules , tal on absoluutne mälu , millele pilk on langenud või mida ise ütelnud , seda mäletab aastate pärast . </s> <s> Ma olen ümber kirjutanud kõik Arturi laulud , kümme tuhat rida on seda , ma tean , mis see on . ” </s> </p>
<p> <s> Artur tõmbas kirjutusmasinast lehe ja luges . - </s> </p><lg type="free"><l> Loomine ei lõpe kunagi . Iga virgumine on läitumine , et taas põleda hapra ja heitliku leegiga . </l><l> Tühjunud kaevud täituvad jälle . </l><l> Kujutelmade laaned ei kõrbe iialgi kõrbeks . </l><l> Tipud tõmblevad tormides ja lauskmaad lainetavad kaasa . </l><l> Loomusunni lõukaisse pillutakse üha uute elude halge . </l><l> On haihtumatuid helisid ja mõtteid , mis mahutavad maailmu . </l></lg>
<p> <s> Alliksaare ühe tänase mõtte võttis Jott hommikupoole ööd teemoonaks kaasa : Minu vabadus on nii täiuslik , et tahes-tahtmata meenutab lindude või taimede vabadust ; olen vormiliselt võttes suure , rikka ja võimsa riigi vaba ja võrdõiguslik kodanik , kuid ei olele ühtki nimetamisväärset eset , mida võiksin lugeda enda omandiks ; mind ei kammitse miski . </s> </p>
<p> <s> Jälle oli lugejal põhjust pahandamiseks . </s> </p>
<p> <s> Allkorruse Salmet on lollitatud , ja kes veel lollitas - Loomingu Raamatukogu ! </s> </p>
<p> <s> “ Tuli kaksiknumber 22/23 , postkastis oli Enn Vetemaa Lumesõda , näete see , seltsimees Tee , aga vaadake ise , teil on postkastis Rummo Lumevalgus-lumepimedus , samuti number 22/23 ! </s> <s> Millest selline vahe tegemine tellijate vahel , Rummo on ometi kuulsam luuletaja , igaüks teab juba tema isa ! ” </s> </p>
<p> <s> Raamat kukkus pahandaja pihust ja Salme ei uskunud oma silmi - trepikoja põrandal lamas suuresilmne Paul-Eerik , kui ometi oli kukkunud kräsupäine Vetemaa ! </s> </p>
<p> <s> Jott Tee tõstis haigetsaanu maast , silitas hellalt üle ja nüüd oleks võidud naerda - kaksiknumber oli edepidi Enn ja tagupidi Paul-Eerik või siis vastupidi - eestpidi Rummo , pea ülespidi , ja tagantpidi Vetemaa , pea alaspidi . </s> <s> Aga Salme ei naernud , ehk küll oli mõlemad noored poisid endale saanud , hind kokku 20 kopikut , mis tegi ühe saunapileti või kolm klaasi kohvi . </s> <s> Kena vaikne inimene Salme oli veerand sekundit vait ja pistis siis tänitama : </s> </p>
<p> <s> “ No kumba pidi ma selle nüüd riiulisse panen ! </s> <s> No kuda saan ma selle noore Paul Rummo panna vana Paul Rummo kõrvale , kui see on Vetemaa ! </s> <s> No kuda ma selle teise saan V-tähe peale Paul Viidingu kõrvale panna , kui see on poolest saani Paul-Eerik ! </s> <s> No öelge nüüd teie , miks nad nii tegid ? ! ” </s> </p>
<p> <s> “ Vast tollepärast , et muidu oleks üks neist esimene ja teine teine , aga kumb oleks esimene ja kumb teine ; teine oleks nagu miskit teisejärgulist ja esimene oleks nagu läbikäidav tuba , aga nüüd on kummagil oma sissepääs ja mõlemad on esimesed . ” </s> </p>
<p> <s> “ Annud siis kaks numbrit eraldi ! ” </s> </p>
<p> <s> “ Üht trükiluba ja üht ilmumisluba on kergem saada kui kaht . </s> <s> Võib-olla loodeti neid paaris kergemini tsensuuriväravast läbi aidata , üks varjab teist ja teine katab üht , ” arvas Jott . “ Aga võib-olla taheti lihtsalt elevust tekitada , noored inimesed , olgu viie-mehe-kassetile vahelduseks kahe-mehe-kassett , poolkogu nii-öelda . </s> <s> Duett kõlab teisiti kui soolo , seda ju ka . </s> <s> Põhjusi kuipalju . </s> <s> Ja üldse võiks küsida - miks ka mitte ? ” </s> </p>
<p> <s> “ Teil jääb õigust veel ülegi , ” turtsus Salme ja tegi minekut . </s> </p>
<p> <s> Inimene oleks vajanud mõistmist ja keelekergendust ja järelekiitmist , inimene oleks tahtnud karistamata millegigi üle kurjustada , asjatundlik olla . </s> <s> Aga kus Jott ! </s> </p>
<p> <s> Jott võttis postkastist oma RummoVetemaa . </s> </p>
<p> <s> Imelik asi , mõtles ta , teine luuletaja oleks nagu soovimatu kaasanne oodatud luuletajale , aga tolle üle ei julge keegi nuriseda , et raamatupoest saab head raamatut vaid kingituspakis koos Leniniga ; tolle vene isemõtleja mõnda kunstnahkset köitenumbrit koguneb riiuliraiskajaks mitu , aga kus sa pääsed , kui kirjastus ja kauplused peavad plaani täitma ning Leninit aastaringi trükkima ja kaubastama . </s> <s> Hea seegi , et mitte enam Stalinit . </s> </p>
<p> <s> Vetemaa luuletab - </s> </p><lg type="free"><l> Maa sinu riiulid täis on mu armsate luid </l><l> Maa sina vaikid Vaikib miljoneid mulda täis suid </l><l> Ah ma ei tea mis mul on Üht sfinksi küsimust vana </l><l> aina pean lahendama Aina pean lahendama </l><l> Maa minu maa Käed ma sirutaks üle su vete </l><l> aga on lühikesed käed mul ja su tarad jäävad ette </l><l> Jah sinu piiride okastraattarad jäävad ette </l></lg>
<p> <s> Üllatav salm muidu naeruhimulisel kahe kõrgharidusega keemikul-muusikul ! </s> <s> Kas aimub siit tema tulevast kirjamehe tõsitõsidust ? </s> <s> Seni on ta oma haavavalu pintseldanud iroonia joodiga ning mähkinud huumori pindesse , nagu polekski asi kõneväärt , ja lugeja on kõikemõistvalt muianud koos temaga . </s> <s> Pilgata ennast ja oma aega on üks võimalus välja kannatada elu naeruväärsust ja õudust - see pole muud kui üleüldine lumesõda , kui oskad nõnda vaadata , kui jaksad lumepalli karsket jahedust ette kujutada südasuve sumbunud leitsakus . </s> </p>
<p> <s> Paul-Eeriku pealkirjast aimub valgust , mis pimestab . </s> <s> Ootused olidki kõrgele kruvitud , igakord pole see autorile hea . </s> <s> Ent motoks seatu andis vekslile allkirja - </s> </p><lg type="free"><l> Nüüd jälle alatasa mõtlen oma koduveinlikust pööriöömaast , </l><l> ala ja tasa maast , kus lumed ja elavad-hõbedad langevad . </l><l> Püsipakases sabad kassmajadel püsti ja nõiasõlm </l><l> igapäevase käimisega tõmmatud igale õuele peale . </l></lg>
<p> <s> Harjunud allteksti otsima , leiad selle hõlpsasti - madalrõhkkond , püsipakane , aga selle vastu nõiasõlm isikliku kodu kaitseks , see on meie tänane elu nagu eile ja nagu homme . </s> <s> Ent ometi - muudatused on ennustatavad : Pööriöömaa ! </s> <s> Jah ! </s> <s> Täpselt ! </s> <s> Keegi ei ole isamaad nõnda nimetanud , Tuulemaaks on teda kutsunud Kuhlbars ja Suits , Tõmbtuulemaaks Visnapuu , Varjumaaks Kangro , Halbade lõhnade maaks Tammsaare ; viimane pidas nimeandmisel silmas omavahelist kisklemist ja klatši . </s> <s> Visnapuul kui tuntud ümbernimetajal oli teisigi hellitusnimesid varuks : Mustaleivamaa , Jumala jalgealune Maarjamaa . </s> <s> Sööt ehitas neist vist terve luuletuse ? </s> </p>
<p> <s> Jott läks riiulist Sööti otsima , nõnda sai edasi lükata lumevalguse nautimist , oli ahvatlev mitte veel nautida , valgekaanelist veel käeulatuses hoida , loota sealt erilist leida . </s> </p>
<p> <s> Jott saigi kätte : Karl Eduard Sööt , luuletuse pealkiri Eesti , kirjutatud kahekümne kolme aasta eest - </s> </p><lg type="free"><l> Eesti on sõdade urmamaa , </l><l> ägeda , häiriva turma maa , </l><l> lainetes heitleva laeva maa , </l><l> mineviku mure ja vaeva maa . </l><l> Eesti on siiski mu õnnemaa , </l><l> napi , kaaluka kõne maa , </l><l> põline põhja sugude maa , </l><l> Kalevipoja lugude maa . </l><l> Eesti on töö- ja teomaa , </l><l> õitesse puhkeva eo maa , </l><l> küdeva südame lõkke maa , </l><l> õigluse , priiuse mõtte maa . </l></lg>
<p> <s> Ja vaata , Paul-Eeriku üksainus sõna Pööriöömaa sisaldab seda kõike , mis Karl Eduardi pikk luuletus : on ju põhjala pööriöös lõkke küdemist , õite puhkemist , tööd ja tegusid , muinaslugusid , mõtlemist õiglusele ja priiusele , õnneootust , sõdade ja minevikuvaevade mäletamist , laeva kombel heitlemist oleviku lainetuses ! </s> <s> Ja muudatused tulevad , kuna neid soovitakse - kui on pööriööaeg käes , tuleb pööripäev enesestmõista ! </s> </p>
<p> <s> Aga Jott , nõnda ei saagi ju esimesest leheküljest kaugemale ! </s> </p>
<p> <s> Lugemine läks tõusvas joones , kujundid kasvasid sümboliks , sümbolid surusid end lugeja ajukurdudesse , olles sõnastamatud , ehkki sõnalised . </s> <s> Oli siis aastal 1966 taastulnud too luulevõimas aasta 1936 ? ! </s> <s> Oh ei , siit pehmete kaante vahelt vaatas vastu kõvakooreline tänapäev - äkitselt piinlikult otsesõnaline , valusalt täpne : </s> </p><lg type="free"><l> veidike eestlust pisut parteilust </l><l> peatäis paatost lõuatäis läilust </l><l> silmatäis siirust põuetäis poosi </l><l> tunglemisdžunglit võrdsuskolhoosi </l><l> igaüks korraga ketser ja papp </l><l> teine silm pungis ja teise ees klapp </l><l> jupike jultumust kuhjake kultust </l><l> stultus est sapiens , sapiens - stultus </l><l> ei tõuse teised su vastu sõtta </l><l> kui suudad ise end tõsiselt võtta </l><l> innud idast maneerid läänest </l><l> küll saame mööda ohtlikest käänest </l><l> küll saame mööda küll saame läbi </l><l> laos on häbitust laos on häbi </l><l> laos on usku laos on usutust - </l></lg>
<p> <s> Eesti inimene , oledki sa nüüd nõukogude ? </s> <s> Oled sa leppinud , trots südames , ning alla vandunud , trääs taskus ; mängid sa kaasa , pilk äraolev , jooksed sa seltsis , samm lõtv ? </s> <s> Oled sa lükanud unistuse ja mälestuse oma riigist küündimatusse tulevikku ja kaugele minevikku ? </s> <s> Hiietammed on tõmbunud tõruks , ütleb Paul-Eerik , - läheb taas sajand , ennegu nad lausa mühada jaksavad ; hiietammed on tõmbunud tõruks - kummatigi on selles lootust . </s> <s> Seemne on eestlane ikka alles hoidnud ! </s> <s> Seeme ootab oma aega , ootab kuitahes kaua , tõru teab , et ta on hiietamm ega lepi kääbustamme rolliga . </s> <s> Seni on viljatusse määratud kõige ärksamadki tungid ja tahtmised , nagu ütleb Unetute interjööride peiupoiss oma saja seitsmendast pruutpaarist : Suubub , ah , sumbub see hoog umbsesse preservatiivi . </s> <s> Värss lõpeb punktiga , mitte küsimärgiga , mitte hüüumärgiga . </s> <s> Sest nii on ja nii peetakse arukaks . </s> </p>
<p> <s> Jott lükkas sandaalid jalga ning läks välja , tänavale . </s> <s> Miks oli tal heameel ajastu nutma ajavast peegelpildist ? </s> <s> Miks tuli tal võitmatu soov kirjutada arvustus ? </s> <s> Kui ka pool kavatsetavast kärbitaks , jääks niipalju järele , et tasuks kirjutada ! </s> <s> Kas Edasi tahaks , kas julgeks avaldada ? </s> </p>
<p> <s> 21. juuni tänav . </s> <s> Silm ei tõrkunud silti lugemast . </s> <s> Mis siis , et oli kord Rüütli uulits , olid kord rüütlidki ; kes toda mäletab ja milleks ! - kas nii ? </s> <s> Paul Eerik on lumevalgusest nägijaks saanud ja hoiatab meid lumepimeduse eest , see on üks võimalus pealkirja seletada ; luuletaja mõtles ehk muud , või - mis tõenäolisem - ei mõtelnudki , vaid luuletas . </s> <s> Ja hoidugu kriitik ülearust seletamast , kaikamehele sõnu suhu panemast ! </s> </p>
<p> <s> Edasi toimetuse honorarisabas oli Uno Laht ; Jott arvas märkavat tema näol omaenese meeleolude peegeldust . </s> </p>
<p> <s> “ Lugesite uut Loomingu Raamatukogu , eks ole ? ” </s> </p>
<p> <s> “ Lugesin on vähe öelda . </s> <s> Ma lausa neelasin Rummot ja tundsin professionaalset kadedust . ” </s> </p>
<p> <s> “ Mina ei taibanud kadedust tunda . </s> <s> Tema , see on meie - nagu ütleb Paul-Eerik Juhan Liivist ja nagu võiksime meie Paul-Eerikust öelda . ” </s> </p>
<p> <s> Vaevalt Lahtki kadedust tundis , see oli lihtsalt ülikiituse vorm , võib-olla ka sõnasuguluse tunnustamine - on ju Paul-Eerikul keelendeid , mis kõlavad unolahelikult : Karglevalt-toonekurglevalt naerutan mooride-koori , Peigmees kohmetub uljalt , pruut paneb silmad loori . </s> </p>
<p> <s> Laht ütles : </s> </p>
<p> <s> “ Esimene mulje resignatsioonist on petlik . </s> <s> Lugesin kolm-neli korda . </s> <s> Kui jälgida tema värsside intonatsiooni esimeselt leheküljelt viimaseni , seda väljapeetud , virtuooslikult painduvat keelt , siis tekib aukartusetunne töö ees - või materjali vastupanu ületamise suhtes - , millega see praegune kursant kasarmu õhtutundidel hakkama on saanud . </s> <s> Mulluste luulekogude tipp kahtlemata , ehkki ma ei alahinda Vetemaad , Lumesõda ei ole siiami kaksik , see elab oma iseseisvat elu . ” </s> </p>
<p> <s> Laht sai honorari kätte . </s> <s> Tee sai ka . </s> </p>
<p> <s> Välistrepil küsis Jott : </s> </p>
<p> <s> “ Kas kirjutate arvustuse ? ” </s> </p>
<p> <s> “ Sirp ja Vasar tahtis . </s> <s> Ja aastaülevaade on ka tellitud , mahub vast Loomingusse . ” </s> </p>
<p> <s> Niisiis mitte Edasile , seal ehk plats vaba . </s> </p>
<p> <s> Siiski lõi Jott kahtlema . </s> <s> Kuidas kirjutada nii , et ütlemata oleks kõik öeldud ? </s> <s> Kuidas kirjutada salasõnutsi , et lugeja saaks uued silmad , aga raamatukeelaja ei leiaks uusi argumente ? </s> </p>
<p> <s> Paul-Eerikul on õigus : oleme väike külmetav metsajärv ja meie ainus ülesanne on hoida end jäätumast , hoida metsa , mis me ümber , hoida maailma oma ainukeses peeglis . </s> <s> Pööripäev peab ju kord tulema . </s> </p>
<p> <s> Hooviväravat kinni pannes kuulis Jott Salmet kõval häälel seletavat : </s> </p>
<p> <s> “ Aga miks siis mitte ? </s> <s> Miks ei või nii teha ? </s> <s> Mulle küll meeldib . </s> <s> Sa loe enne , mõlemad räägivad lumest , see on mõistukõne , üks on irooniline , teine traagiline , üks ongi ühtpidi ja teine teistpidi , nagu näopildid näitavad , las nad olla paaris , duett ütleb ikka rohkem kui soolo ja tsensuurist on paarikaupa ka lihtsam läbi pugeda . ” </s> </p>
<p> <s> Jott küünitas kaela : Salme valgustas , käed puusas , oma abikaasat , kes kuuri ees talveks puid lõhkus . </s> </p>
<p> <s> Kõik rääkisid ainult tollest , mis Vercingetorix ütles . </s> <s> Eile veel ei teatud , kes see Vercingetorix niisugune oli ja mis puhul ta võinuks midagi mälukohustuslikku ütelda . </s> <s> Cicerost oldi kuulnud , tema mõnest kõnest teati mõnd tsitaati , koolikursusest mäletati ehk , et gladiaatorid tervitasid enne areenile surema minekut imperaatorit sõnadega Ave , Caesar , imperator , morituri te salutant ! </s> <s> Aga nüüd oli noor Kaplinski eestlastele kuulda andnud - </s> </p><lg type="free"><l> VERCINGETORIX ÜTLES : Caesar , sa võid </l><l> võtta meilt maa , kus me elame , </l><l> aga maad , kus me surime , ei saa meilt võtta . </l></lg>
<p> <s> Külmajudinad jooksid üle selja nii lugejal kui kuulajal . </s> </p><lg type="free"><l> Kõik , kes arvernide maal väärisid elu , </l><l> ei ela enam </l><l> ja nendega , kes jäid , </l><l> ei taha mina elada . </l><l> Tean ja näen neid juba </l><l> õppimas isandate , unustamas isade keelt ; </l><l> näen neid häbenemas oma siniseid silmi , </l><l> oma vanemaid ja karedat kõnet ; </l><l> näen neid roomlastena , kodanikukirjad põues . </l></lg>
<p> <s> Ettelugeja tõusis ise seda märkamata püsti nagu kohtunik otsuse väljakuulutamisel . </s> <s> Kuulaja tõusis sisetundest samuti , talle mõisteti kohut tema lepliku meelelaadi pärast . </s> <s> Nad mõlemad tunnistasid end süüdi sellessamas , mõlemad olid kohtunikud ja mõlemad süüalused . </s> </p><lg type="free"><l> Olgu siis , imperaator , üle su vabariigi </l><l> üks keel , üks usk ja üks rahvas . </l><l> Mind pekstakse Kapitooliumil surnuks , </l><l> aga mu armastust ja viha </l><l> ei saa surmata . </l><l> Mu viha jääb alles </l><l> öökullina aastate õõnde huikama hukku </l><l> sulle ja su täitmatule linnale , </l><l> Caesar . </l><l> Karistus tõuseb kui tamm </l><l> su oma tahtmiste tõrust . </l><l> Sinu riik tuleb ja läheb . </l></lg>
<p> <s> Nõnda oli Jaan Kaplinski kirjutanud , püstipäiselt , aknast pimedasse öösse vaadates , ja nõnda seda ka loeti , tundes selga sirguvat ja pilku suunduvat aastate kaugusse - ette ja taha . </s> <s> Aga mitte nõnda polnud Kaplinski seda mõtelnud , nagu nüüd loeti , mitte anastatud Maarjamaast anno Domini 1967 ei kõnelenud ta , vaid alistatud arvernide maast kaks tuhat aastat tagasi . </s> <s> Vercingetorixi lugu oli talle jutustanud Uku Masing , kelle põlve najal Jaan üles on kasvanud , see lugu oli tema meeltesse haakunud , tema mõtted vallutanud , nii et ta oli Vercingetorixi uhkuse maailma paisanud nagu omaenese uhkuse . </s> </p>
<p> <s> See oleme meie , ütlesid lugejad tänaval vastu tulles nagu ühest suust . </s> <s> Nad otsisid ridade vahelt rohkem kui ridadest , nad olid kindlad , et ridadesse kätketu oli vaid osa ridadevahelisest tervikust , ehkki luuletaja oli - vastupidi - terviku pannud ridadesse , kuhu muuhulgas kuulus ka ridadevaheline alltekst . </s> </p>
<p> <s> Võib-olla ongi nii , nagu sa ütled , aga sa oled ka selle kirjutanud , ütlesid nad - </s> </p><lg type="free"><l> ME PEAME JU VÄGA TASA KÄIMA , silmad maas . Teil </l><l> pole vaja küsida , mida me otsime . Ammu </l><l> sai maa teile ja meie riik kukkus kildudeks </l><l> suurde ja tühja maailma . Olge </l><l> õnnelikud , kui oskate . Ainult ärge </l><l> küsige meilt , mida me loodame . </l></lg>
<p> <s> See on indiaanlastest , ütles Kaplinski . </s> <s> Jah muidugi , need meie ju oleme , parim indiaanlane on surnud indiaanlane ja parim eestlane on surnud eestlane , üteldi kõikides kohvikutes ja kõikidel turgudel Kaplinski vastu . </s> <s> Eks sa ole ju rahvasuust kuulnud , mis Lavrenti Beria ütles eestlastele , kes tulid tema juurde vaguneid nõudma : teie seal laadite ainult vagunisse , aga meie peame konvoeerima , majutama , toitma , valvama , maha laskma ja matmagi . </s> <s> Beria rääkis surnud eestlastest kui eesmärgist ja nurises , et nii palju kulu peab kandma selle nimel . </s> <s> Nõnda on su rahva küüditamise ja hävitamise lugu , Kaplinski , sinu luuletustes paratamatult sees . </s> </p>
<p> <s> Ise sa ju kirjutad , üteldi - </s> </p><lg type="free"><l> EI JÕUA Sakala nõtkub variseb Nurmekund </l><l> pea kohal söönud kaarnaid jalge all nõgist lund </l><l> ja Oandi sa oled ja Otepääl seisatad voogaval teel </l><l> mäel taovad vasarad kive ja kostab võõras keel </l><l> üle mere ja latvade näed all kaovad nimed ja maad </l><l> vaata Alutagust ja Vaigat kuni veel saad </l><l> üks kotka kiljatus ühe ühepäeviku lend </l><l> kui unustad laulu ja keele kas mäletad iseend </l><l> soolase vee põhjas magad ülal tümiseb jää </l><l> piiramismasinaid veetakse Saarde üle su pää </l></lg>
<p> <s> “ See on kolmeteistkümnes sajand , mis ei ole tänaseks lõppenud , see kestab - sa ju punkti ei pane , kirjavahemärke ei tarvita , sellega hoiatad sa täismineviku kordumisest täisolevikus , pole tähtis , miskeelne on võõras keel , mille tõttu unustame oma keele , ” ütles Jott . </s> </p>
<p> <s> “ Mina olen süüdistuse tunnistaja , mina ei ole esimene ega jää viimaseks , ” kostis Jaan. “ Mina kõnelen nende eest , keda ei ole , hävitatud liikide ja unustatud rahvaste eest , keelte eest , mida enam ei räägita . </s> <s> Ma kõnelen tulemaalaste eest , ma kõnelen vaalade eest , ma kõnelen nende eest , kes Auschwitzis põletati tuhaks , ma kõnelen lindude eest , keda Põhjamerel tarretas õlikatk . ” </s> </p>
<p> <s> Jajah , noogutas Jott Tee innukalt , aga Kaplinski ei olnud kindel , kas teine mõistab põhjani . </s> <s> Liiga suur on meie lugemuse erinevus , mõtles Jaan. </s> <s> Ta loeb kõikides keeltes , mõtles Jott , ta on maailmakodanik , ja kui ma teda loen , olen minagi lugenud kõikides keeltes . </s> </p>
<p> <s> “ Kodus oli raamatukogu , kus napilt eesti kirjandust , ” ütles Kaplinski . “ Enam oli muukeelseid . </s> <s> Esimene keel , milles pääsesin lugema , oli vene , ehkki seda oli koolis nii armetult õpetatud . </s> <s> Niisiis Lermontov , Puškin , Nekrassov . </s> <s> Lermontovi Lendavast laevast algas minu tee väljast sisse , kaugelt lähedale , enda ja oma maailma juurde . </s> <s> Lermontovi lugemise järel hakkasin end luuletajana tundma . </s> <s> Vahepeal oli mul isegi oma salakiri , milles kirjutasin ruudulisse märkmikku värsse üksindusest , sügisest ja leinast . </s> <s> Mis mul muud teha oligi : elasime kuuekesi kahes toas , millest üks oli pealegi läbikäidav , köök korruse peale ühine , ei mingit väljapääsu loodusse ja üksindusse , mida nii väga vajab igaüks , kes on kolmeteistaastane ja tahab luuletaja olla . </s> <s> Uitsin õhtuti Toomel langevate lehtede all , Tähtveres või lihtsalt mööda tuisuseid Tartu tänavaid , suus sigaret , peas kumisemas omad ja võõrad luuletused . </s> <s> Hiljem lugesin inglise ja prantsuse luuletajaid , märkasin , et moodne luule on enam kui mõistetav , ta on endastmõistetav ! </s> <s> Looming on aeglane sisemine lainetamine , meie ei mõtle , mõtted lainetavad meist läbi , meie ei luuleta , luuletused ajuvad pinnale läbi meie . </s> <s> Me oleme kirjandusteosed , meie elu on literatuur . ” </s> </p>
<p> <s> “ Huvitav mõte , ” ütles Jott . “ Ehkki ma ei ole seda niimoodi sõnastanud , näib sul õigus olevat . </s> <s> Millest muidu sünnib luuletus nii äkki - oled tänavat ületamas , üks jalg juba sõiduteel , ja siis tuleb luulehoog nagu nurgatagune tuul , lendab sinust vihinal läbi ja kaob , ning mälestust temast üritad siis laua taga kirja panna . </s> <s> See on sõnadeta , kui tuleb , pigem nagu lõhn või maitse või päiksepaiste hääl . </s> <s> Aga sa pead sisemiselt valmis olema tema tulekuks . ” </s> </p>
<p> <s> “ Õõtsun otsekui kahe hingeseisundi vahel , virgena kogun pilte , hääli , liikumisi ja sõnu , unes tiirlevad ja seostuvad need maailmaelemendid omavahel aina uutes kombinatsioonides . </s> <s> Looming saab aluse ja alguse virgelt kogetus , kujuneb lõplikult unes ja tuleb ilmale omal ajal , suuresti sõltumata mu oma tahtest ja taotlusest . </s> <s> Terve Tolmust ja värvidest luulekogu on tegelikult heitlemine piirides , ruutudes , kütketes , enda sõnumine neist lahti , püüd piire liigutada , keset ümber paigutada või temast hoopis loobuda . ” </s> </p>
<p> <s> Nad läksid tänavanurgal lahku põgusa noogutusega nagu need , kel midagi ühtlemata ei jäänud , kuivõrd kõneolukorrad on nagunii juhuslikud . </s> <s> Aga nad olid ju lugenud teineteise luulet . </s> </p>
<p> <s> Minnes jäi Kaplinski mõlgutama oma lapsepõlve üle , talle meenus palav pime tuba ja piinav vajadus tõusta , tohtimatus seda teha , sest kui ta ükskõik kui tasa läbi kahe toa läks , tõusid järgemööda neli naisepead , vanaema , ema ja kaks tädi küsisid hoolitsevalt : Mis sul on , Janek ? </s> <s> Ei midagi , tal ei olnud midagi , ta oli lihtsalt õhtul palju vett joonud ; ta oli poisslaps , suguvõsa ainuke ja pidi ainukesena vastu võtma tolle liigutavalt lämmatava armastuse . </s> <s> Unenägudes oli ta tihti avastanud lapsepõlvekodus veel ühe toa , veel ühe ruumi , salapärase , teistele teadmatu . </s> <s> Seal pääseks ära lapsepõlvest , iseenesest ja suurte inimeste maailmast . </s> </p>
<p> <s> Ka Jott mõtles lapsepõlvest , ent Jaani ahistustunne oleks talle olnud mõistmatu , kui ta sellest oleks teadnud . </s> <s> Temalt ei küsinud ema iial : Mis sul on , Jott ? </s> <s> Pigem küsis : No mis sul jälle on ? ! </s> <s> Vanem vend oli Joti probleem , mis Jaanile küllap mõistmatuks jääks . </s> <s> Elada igapäevases mõõduvõtmises , lakkamatus võistluses , pidevas alamustundes uneski , nõnda et lausa pead vennast mööda kasvama , olgu või tühise sentimeetri . </s> <s> Jott sai hästi aru vendade Liivide aujagelemisest , ta mõistis kaksikvendi Tuulikuid , kus Jüri oli tuntud mees ja Ülo vähe kirjutav , ning Ülo oli valmis möönma , et vennal ongi parem mäluaparaat ja paremad vaimsed võimed , vend usaldavat kirjatöö esimest varianti , kuna Ülo enda töö alles siis algavat , kui esimene mustand valmis ; Joti enda kogemus ütles , et ükskord teatakse Jürit Ülost , niisamuti kui Jakobit teatakse Juhanist . </s> <s> Tuulikutel oli ehk teisiti , kuid Jott pidi ennast lakkamatult vennast vabaks kirjutama , nüüd ka kus vend oli ammugi surnud ; Jott ei ole enese juurde veel jõudnudki , kui Kaplinski end enesest vabaks kirjutab . </s> </p>
<p> <s> Nõnda oli igaühel ajada oma asi ja kõigil koos eesti asi . </s> </p>
<p> <s> Tänased jutuajamised olid Kaplinskit masendanud , päevapoliitika oli varjutanud filosoofia ning tema oli võimetu selle vastu . </s> <s> Ta läks koju ja kohendas kümme aastat tagasi kirjutatud luuletust , et seda Noorusele avaldamiseks saata , nagu lubanud oli - </s> </p><lg type="free"><l> Ma palun jõe eest </l><l> kes on vangis kallaste vahel </l><l> ma palun päeva eest </l><l> mis on vangis ööde vahel </l><l> ja lume eest </l><l> mis langeb taevast porisele maale </l><l> Aga kes palub minu eest </l><l> kui ma jään üksi nende keskele </l><l> kes mu armastust iial ei mõista </l></lg>
<p> <s> Teet Kallas astus oma kodu uksest välja . </s> <s> Ta oli täiesti kaine . </s> <s> Ometi juhtus seesugust , mis vaid pohmellihommikul võiks kangastuda - Graniidi tänava hakul tekkisid manu kaks härrandlikku isandat , näitasid töötõendit ja käskisid kaasa tulla . </s> <s> Nüüdsama . </s> <s> Helehalli Volgaga . </s> </p>
<p> <s> Seda on kinos nähtud , sellest on romaanidest loetud , sellest on kavatsetud kunagi tulevikus kirjutada , ent mitte elus läbi elada . </s> </p>
<p> <s> Miseest , mispärast , miks , mis põhjusel ? </s> <s> Mida nimelt on nad sihikule võtnud ? </s> </p>
<p> <s> Kirjutada pole ta jõudnud veel eriti midagi . </s> <s> Nõnda peab kuritegu olema eraeluline või tööeluline . </s> <s> Ants Saar , partei kultuuriosakonna asejuhataja , oli nõudnud , et organiseeritaks heakskiitvaid vastukajasid kuldse Praha verre uputamisele , Andres Ehin polnud seda Sirp ja Vasaras teinud ning oli ametist minema löödud ; Teet polnud seda Loomingus korraldanud , mis oli pigem vaikne vastupanu ega tohiks vahistamist põhjustada . </s> <s> Või tuleb vaid ülekuulamine ? </s> </p>
<p> <s> Oi aga Leelo ! </s> <s> Noorsooteatri keldrikohvikus nimega Leelo oli Teedu sõber Enn Vetemaa toime pannud meeleavalduse : istus üksinda lauas , ees pudel veini , mida sõõmhaaval rüüpas , ja virn taldrikuid , mida ükshaaval vastu seina puruks viskas , hüüdes ikka vaheldumisi : tšehhide eest ! slovakkide eest ! tšehhide eest ! slovakkide eest ! </s> <s> Tasakaalukas , teravatest elamustest hoiduv Vetemaa ! </s> <s> Telefonitsi appi kutsutud Teet oli kõrvallauas märganud nelja täisvormis ohvitseri , kuid nendele polnud vist veel tõlgitud . </s> <s> Teedul õnnestus sõber taksosse tõmmata ja ära Raikkülla viia , kus nad poole hommikuni autohääli kuulatasid . </s> <s> Purjus pea , mis muud . </s> <s> Vaga vesi , sügav põhi , in vino veritas . </s> <s> Teet Kallas ise ka oli Glorias toolile tõusnud ja kõva häälega karjunud : maha nõukogude võim ! </s> <s> Võib-olla see ? </s> </p>
<p> <s> Esiotsa ei selgunud midagi . </s> <s> Teet tõugati Patarei eeluurimiskongi number 41. </s> <s> Ta ei mõistnud oma süüasja seletada mehele , kes end hiidlaseks ja Lembit Kärneriks nimetas , too mees istus kinni selle eest , et oli ise õmmelnud sinimustvalge lipu ja oma maja katusele heisanud . </s> <s> Lipupattu Teedul küll ei olnud . </s> <s> Ta mõtles kurvastusega , mis ütleb Kuusberg , et Kallast tööl ei ole . </s> <s> Ja naine - see ei teagi ! </s> </p>
<p> <s> Paul Kuusbergi kabinetti sisenesid kaks soliidselt riietatud õlakat meest ja esitasid töötõendid . </s> <s> Neid oli saadetud läbiotsimist korraldama . </s> </p>
<p> <s> Ise umbkeelsed ja tulevad puistama eestikeelset toimetust ! mõtles Kuusberg , kui küsis näha prokuröri sanktsiooni . </s> <s> Ta mõtles , et seda nagunii ei ole ja ta ei lase neil mingit otsimist teostada , ei ole ju enam need ajad . </s> <s> Aga julgetel poistel oli order ilukirjanduse osakonna juhataja toa läbiotsimiseks . </s> <s> Põhjust ei olnud nimetatud , Kuusbergile niipalju öeldi , et kodanik Kallas on hommikul arreteeritud . </s> </p>
<p> <s> Kahjutunne ja viha vaheldusid äravintsutatud Kuusbergis , kui ta istus ja kuulas kõrvaltoa hääli . </s> <s> Ega too poiss viinavõtmisel piiri ka pea ! </s> <s> Ise andekas poiss ! </s> <s> Kuid Kuusberg oli optimist : ehk on valesüüdistus või on sääsest elevant tehtud , ehk annab seada ja siluda ? </s> <s> Kuusbergil oli kogemusi . </s> </p>
<p> <s> Kes otsis , see leidis . </s> <s> Viidi kaasa käsikirju ja raamatuid . </s> <s> Nemad eesti keelt ei valda , küll natšalnik rasbirajet , kas on keelatud raamatud , kui ei ole , saate tagasi . </s> </p>
<p> <s> Õudsed ajad , mõtles Kuusberg , üks igavene tants käib iga Loomingu numbriga , Loomingu Raamatukogust rääkimata - selle toimetaja Samma seisab eriti mustas nimekirjas . </s> <s> Juba mullu hakkas kõrgendatud valvsus peale , Loomingus tehti kaks tosinat parandust ja pooltosinat asja võeti hoopis välja ; Glavlitil oli parteiga kahepeale kokku nelikümmend poliitilist sekkumist , Sõgel prõõkas keskkomitees , et ega poliitiliste vigade arv enne vähene , kui toimetajaid ei panda materiaalselt vastutama , toimetus ise peab väära teose tagasi lükkama ja mitte seda Glavliti kaela veeretama . </s> <s> Meie kätega tahetakse kultuuri tõrjetööd teha , mõtles Kuusberg , peavad olema sõjaväljal karastatud närvid , et üldse vastu pidada . </s> </p>
<p> <s> Sõjaväljal - jah ! </s> <s> Õnneks on keskkomitee-mehed Käbin ja Lentsman Kuusbergi sõjakaaslased , samuti julgeolekukomitee esimees August Pork , nendega saab mõnigi asi rahulikult ära klaaritud . </s> </p>
<p> <s> Kuusberg võttis ja helistas . </s> </p>
<p> <s> Seltsimees Käbin ei ole kohal , ütles sekretär . </s> <s> Oli siis kohal või ei olnud . </s> </p>
<p> <s> Seltsimees Lentsman kuulas ära ja lubas asja uurida . </s> </p>
<p> <s> Seltsimees Pork õigustas alluvate tegevust . </s> <s> Võib ju olla , et Kallas on andekas noor autor , aga seda enam ; võib ju olla , et Kallas pole mingi vaenlane , aga seda tuleb alles tõestada . </s> <s> Ja miks üldse keskhariduseta noormees nii kõrgel kohal töötab . </s> <s> Kuusberg pidi siis seletama kirjanikutöö eripärasust ja inimese arengu ning ametliku diplomi seost või sidumatust , Smuul ja Rannet näiteks on algharidusega , aga ka Tuglasel pole keskkooli lõpudiplomit . </s> <s> Nojah , Tuglast poleks maksnud nimetada , see nimi tekitas ikka veel allergiat . </s> </p>
<p> <s> Jott Tee leidis Kuusbergi sügavas masenduses . </s> </p>
<p> <s> “ Mis juhtus ? </s> <s> Kogu maja on imelik ! ” </s> </p>
<p> <s> “ Imelik on veel nõrk sõna . ” </s> </p>
<p> <s> Ja Kuusberg ütles , mis nüüdsama oli toimunud . </s> </p>
<p> <s> “ Mis kirjanike liit teha saab ? ” </s> </p>
<p> <s> “ Kallas ei ole veel liidu liige . </s> <s> Ajakiri Looming kui töökollektiiv - minu isikus - saab sõnakese poetada . </s> <s> Hakkasingi ülemisest otsast peale , kõige kõrgemalt . </s> <s> Peab väga ettevaatlikult kõnelema , iga sõna enne ütlemist kolm korda mõtlema . </s> <s> Ma ei tea , milles teda süüdistatakse , aga kui KGB on mängus , siis võib arvata . </s> <s> Rääkisin siis üldiselt seda , mis paika peab , et Teet on seksi . . . sensibiilne nagu kõik loojad isikud , ta on kõigiti lokaal . . . lojaalne , ehkki elab valuliselt läbi ühiskonna kitsaskohti . </s> <s> Vastus mulle oli küllalt jäik . ” </s> </p>
<p> <s> “ Kas midagi leiti ka ? ” </s> </p>
<p> <s> “ Igasugust võeti süütõendina ära . </s> <s> Muuhulgas Uno Lahe Paroodi-koodi-oodiad . ” </s> </p>
<p> <s> “ See olevat jah müügilt ära korjatud , ” ütles Jott . “ Ju siis koledasti riigivaenulik . ” </s> </p>
<p> <s> Kuusberg tõmbas ühe eksemplari riiulist , autori pühendusega . </s> </p>
<p> <s> “ Mina küll ei saa aru , mis siin keelata oli , ” ütles ta ja viskas rohelisekaanelise Onu Thali lauale . “ See on eest ja takka ära vooderdatud vabanduskirjaga ja huumori eesmärke seletava järelsõnaga , aga ikka . ” </s> </p>
<p> <s> “ Noh aga järelsõna moto Karel Čapekilt : Kinnitan teile , et kolm müürseppa taipavad naljast rohkem kui neliteist ministrit . </s> <s> Ju nad pidid seda tõestama . ” </s> </p>
<p> <s> Kuusberg võttis raamatu , vaatas üle prillide kahtlustavalt ukse poole , enne kui lehitses : </s> </p>
<p> <s> “ Siin on see kivi , mille alla koer maetud : luuletus pealkirjaga Eks seegi monumentum ; see ju lendab otseteed raamatukeelajate kapsaaeda . </s> <s> Kas või see koht , tsiteerin : Mu geenius on seatud seks , et näha kilgis härga , Et paljastada kahjurlust , et leida laimu eos ; Ma ise tegin otsuseid , nii õigeid , julgeid , karme ; Kui mõelda tagasi , siis uhkelt neelatan ; Ja siiski on mul tegelikult vähe teoseid arvel , Mis minu soovitusel saadi keelata . </s> <s> Karmilt ütleb ! </s> <s> Ja avatult , ilma alltekstita nagu Lahele kohane ! ” </s> </p>
<p> <s> “ See ju vana luuletus , ammu kõigil peas ja ära trükitud luuletuskogus Ingel läheb apteeki . ” </s> </p>
<p> <s> “ Tolle raamatuga oli ka igavene lööming . ” </s> </p>
<p> <s> Nad meenutasid viimase aja raamatuid , mis pärast trükkimist keelati , müügilt korjati ja muist tagasi lubati . </s> <s> Ei olnud vist kedagi , kes poleks pihta saanud tolles totaalses sõjas , Jottki kandis uhkusega oma nähtamatuid haavatasaamise medalilinte . </s> <s> Jott ütles : </s> </p>
<p> <s> “ Tolles meie riigis , mille olemasolu fakt ei vasta tõele - nagu see vormel käib - , tohtis Vilde Kaagis nuhelda oma leivaisasid Tõnissoni , Pätsi , Hermanni , Kõrvi - kõiki ! ja Gori pidas võimalikuks pilgata ministreid ja need lasid endale seda meeldida , aga meie ei tohi nimetada venelast venelaseks ega Eestit Eestiks , ikka vene rahvusest seltsimees ja Eesti NSV ravimtaimed . ” </s> </p>
<p> <s> “ Ma mõtlen , et tuleb ära käia ülemkohtu esimehe Simsoni juures , ehk oskab nõu anda protsentu . . . protsessuaalses küsimuses , ” püsis Kuusberg oma teemas ja kinnitas : “ Ma ei saa ju istuda , käed rüpes . </s> <s> Kallas on andekas noor , teda kaitsta pole patt , ehk küll kõigega nõustuda pole põhjust , mis ta ütleb ja kirjutab , mõnigi tema mõte vajaks laiemat diskurss . . . diskussiooni . ” </s> </p>
<p> <s> Selleks ajaks oli Teet Kallas jõudnud selgusele , et tema pokripistmise ajend , kui mitte põhjus , oli romaan Niguliste , õieti küll selle käsikiri , mis seletamatul kombel kirjastusest KGBsse oli sattunud või läkitatud . </s> <s> Nagu Kallas aru sai , oodati enne tema saatuse otsustamist Glavlitist paberit , kus oleks selge seisukoht , on Niguliste käsikiri riikikukutav või mitte . </s> <s> Täiel määral oli täide läinud õndsa Barbaruse värss luulekogust Üle läve : </s> </p><lg type="free"><l> Kui mu iga silpi , stroofi </l><l> valvab valvur , nuhib nuhkur , </l></lg><lg type="free"><l> kartes , et toob katastroofi </l><l> minu luulehobu tuhkur . </l></lg>
<p> <s> Jah tõesti , neil seltsimeestel istub üks hirmuke teise sees nagu matrjoškanukk ; Teedul jäi vaid omal nahal kogeda , millisest lävest üle neid seltsimees Vares-Barbarus toonud on . </s> <s> Kolleeg Runnelil on tõsi taga , kui ta väidab , et kogu rahvas on rahvavaenlaseks tehtud . </s> </p>
<p> <s> Glavlitis nuputati Niguliste käsikirja kohal , selle kahtlasemaid lõike loeti edaspidi ja tagusperi . </s> <s> Kõiki taustu arvesse võttes koostati heatahtlik otsus : Ühiskonnakriitiliseks romaaniks teost lugeda ei saa ; kolm eluga pahuksisse läinud kangelast ei ole tüüpilised ; nõukogude-vastaseks ei saa teost samuti nimetada ; kuna on tegemist redigeerimata käsikirjaga , siis kui peaks üles kerkima tema väljaandmine , vajab teos veel põhjalikku toimetamist : leidub üksikuid taunivaid vihjeid isikukultuse aegade kohta , mis teose seisukohalt midagi juurde ei anna . </s> </p>
<p> <s> Nõnda siis polnud põhjust kodanik Kallast Patareis edasi pidada , ta usaldati Seewaldi tohtrite hoole alla poliitilise sundravi kohaldamiseks : mees , kellele nõukogude võim ei meeldi , peab ju ilmselgelt hull olema . </s> </p>
<p> <s> Kui Jott sellest kuulda sai , meenus talle hiljutine Tartu kirjanike juhatuse koosolek , kus arutati Kalju Kääri koostatud iseloomustust Paul-Eerik Rummo kohta , mida nõudis sõjakomissariaat . </s> <s> Seal seisis must valgel , et Rummo on vähe võimekas organisatsioonilises töös , ta mõtteviisis ja elulaadis on boheemlikke jooni , üle kõige hindab individuaalset vabadust ja võimalust kirjanduslikku tööd teha ; väga liikuvate emotsioonidega , kaldub melanhooliasse . </s> <s> Ja viimane lause kõlas : meie arusaamise järgi on nii rahu kui sõja ajal võimeline oma sulega Kodumaa heaks rohkem korda saatma kui relvaga - ent see lause kui avalikult kaval otsustati kustutada , niigi oli Paul-Eerik parajaks Seewaldi kandidaadiks tehtud . </s> <s> O tempora , o mores , kust küll isamaa pojad varju peavad leidma ! </s> </p>
<p> <s> Heino Kiigel on õigus , elu on täielik Tondiöömaja , märgutas Jott . </s> <s> Kahju ainult , et too romaanivõistlusel üle hulga aja esimese auhinna välja võidelnud romaan ei ilmu ega ilmu ning käsikirjaliselt peab levima . </s> <s> Mis siin imestada , kui eelmine , aastakümnete eest esikoha saanud romaan - August Jakobsoni Vaeste patuste alev - alles hiljuti keelatud raamatute nimekirjast pääses tõhusa ümberlõikamise hinnaga , ehk küll Jakobson oli Smuuli järel nõukogude autor number 2. </s> <s> Ja Smuuligi on koheldud kui karjapoissi , üleliiduline sõjaveteranide neimahimu on jälitamas ta Polkovniku leske , eelmised kärad Tapetud puude ja Lea ümber pole ka veel vaibunud . </s> </p>
<p> <s> On meil ükski raamat usaldatav , mõtles Jott , kui isegi Lutsu Kevadet ja Kreutzwaldi Kalevipoega on ideoloogiliselt kärpinud nii venelased kui sakslased , kusjuures järgmine võim pani selle tüki tagasi , mis eelmine kohitses , ja lõikas mujalt ; kuhu jääb siin autori püha viimne sõna , mis tsiviliseeritud riigis peab olema kordustrükkide aluseks ! </s> <s> Mille põhjal taastrükitakse kord vabas Eestis vene aja teoseid , kui tsensoriparandused on tehtud teinekord autori enda käega , kuna paljud meist on poolt muna hinnanud väärtuslikumaks kui tühja koort ? </s> </p>
<p> <s> Varaõhtusest taevast helvetas esimest lund . </s> <s> Kerged kibenad hõljusid üles-alla igaüks omas rütmis nagu kultuurimaja kordeballett , põrkasid kümnete kaupa vastu majasilti Veere 12 , puudutasid aukartusega tumetuhmi nelinurka nagu tsensuurijälge , mis osutas , et varem oli nimesilt pikem olnud . </s> </p>
<p> <s> Jott Tee lõi juhtumisi silmad üles ning talle meenus : see maja oli kord Vabaduse 12 ning Marie Underi ja Artur Adsoni päralt . </s> <s> Ta oli siin käinud poeeside kuningannat tervitamas ja temaga mitte kokku saanud ; Jotti oli uksel kaalutud ning leitud liig kerge olevat . </s> </p>
<p> <s> Ta vaatas huviga , aed oli talvine nagu tookord . </s> </p>
<p> <s> Kas too kühmas-kohmas kogu raagus põõsaste vahel on Friedebert Tuglas ? </s> <s> Peab olema ! </s> <s> Tuglas käib kaheksakümne viiendat aastat ja enesest noorem ta välja ei näe , märgutas Jott Tee . </s> </p>
<p> <s> “ Tere jõudu ! ” hõikas Jott äkilise uiu virgutusel . </s> </p>
<p> <s> Tuglas ei vastanud . </s> <s> Ei kuule , karbuse kõrvad alla lastud , mõtles Jott . </s> <s> Ei ole tal õnne selle majaga . </s> </p>
<p> <s> Ent Tuglas oleks kuulnud , kui oleks teadnud arvata , et ta mõnele inimesele veel korda läheb . </s> <s> Ta ei läinud eneselegi enam korda . </s> </p>
<p> <s> Tuglas sonkis jalutuskepi otsaga põlist lõkkeaset . </s> <s> Kuivi valgeid helbeid aina sadas , mustadele sütele kogunes nagu tuhakirme , mis tuuleõhust ja sorkimisest jälle lendu heitus . </s> <s> Tuhk , tuhk , kõik on tuhk , mõtles Tuglas . </s> </p>
<p> <s> Palju hilisõhtuid oli ta siin veetnud , osalt tarbeks - risu ja prahti põletades , osalt hinge vajadusest - tule juurde mõtteid nagu ööliblikaid meelitades . </s> <s> Täna ei jaksanud ega tahtnudki ta lõket teha . </s> <s> Ta kõndis niisama õhtuse jalutuskäigu eest ja hingevalu jahutamiseks , nagu kord Under oli kärsitust maandades neid aiaradu marssinud . </s> <s> Under ! </s> <s> Nüüd kus truud Elot polnud ta mõtteid jälgimas , nüüd vahel meenutas ta Printsessigi . </s> <s> Elo ei sallinud Underit , Elo oli vanad kirjad leidnud ega lubanud neid - olgugi aegunuid - hävitada , sedavõrd hambuline oli ta . </s> <s> Väga lihalik naine , ei tea küll , mis taimed kord tema hauast vohada võiksid , oli Elo ütelnud ja mitut puhku nõudnud vastust , miks kõikidel Siuru piltidel Friedebert just Underi kõrval peab istuma . </s> <s> Aga Under ise kutsus iga kord , oli Tuglas targu vastanud . </s> <s> Sellega jäi kuni järgmise pildivaatamise korrani . </s> </p>
<p> <s> Nii kohutavalt ammu oli kõik olnud . </s> <s> Tuglas oli igivana ja Under veel kolm aastat vanem . </s> <s> Under oli Suitsuga samal aastal sündinud ; Suits oli vana juba enne emigreerumist , mil ta Tartus Vallikraavi 14 oma öötööd lõpetas , väike kössi vajunud professor kõrgete raamatuvirnade vahele kadumas ja elutuld ei kuskil , nii et noored luuletajad karjusid : Eest ära , vanamees ! </s> <s> Karl August Hermann ei olnud veel kuuskümmend täis , kui ajaleht Isamaa kirjutas : Sarnased hallpääd ei peaks oma ajast mitte üle elama , nad lasku ennast aegsasti maha ; hiljem õnnestus ajalehel mõnitust korrata vabandusega , et olnud trükiviga , pidanud olema mitte lasku ennast maha , vaid lasku ennast maha matta . </s> </p>
<p> <s> Kuskilt mälu salatud sügavusest kerkis äkki esile üks Tuglase enda lause sellest ajast , kui ta veel kirjanduslik paavst oli : Anna Haava luulekogu Laulan oma eesti laulu antakse Noor-Eesti poolt välja , muidugi on see vaid žest , sest on otse elukardetav säärast luulet lugeda . </s> <s> Niisugune vaimukas lause , ja varsti tuli see küllastatud kujul koju tagasi : Tuglas kui Stolõpini käsilane , tüüpiline kodanlik ajaloovõltsija ning vihaseim rahvavaenlane , kelle toodang kõlbab vaid ajaloo prügikasti . </s> <s> Täisküpsuse aastad möödusid tühjalt , teosed kõrvaldati viimseni käibelt , ridagi ei lastud avaldada , koguni tõlketööd ei antud ja pension kah võeti ära . </s> <s> Mitu aastat jalutas Vabaduse 12 aiatara taga valvur ; pakitud kohvrid seisid Tuglastel nurgas küüditusvalmis ning ööl kui päeval tundus keegi kolmas kuklasse hingavat , abielurahva juttu pealt kuulavat ning mõtteid registreerivat . </s> <s> Veel aastal 1961 esinesid Sõgel ja Päll Loomingus juubelitervitusega : Arvustus on piirdunud Tuglase teoste uustrükkide ülelibiseva refereerimisega , ei ole ära märkinud seisukohti , mis ei ole kooskõlas marksistliku esteetika tõekspidamistega , fakte , mida aeg on parandanud , tõlgendusi , mille kas ajalugu või kirjandusteadus on ümber lükanud . </s> <s> Ja sihukesi tiraade peab pekstud autor ülejäänud elu kaasas kandma , sest need söövitatakse ta pealuusse esimesel lugemisel . </s> <s> Selleks nad ju kirjutatud ongi . </s> <s> Oled ammugi rehabiliteeritud , kuid seni mitte de facto , oled ilma kohtuotsuseta vangi mõistetud ikka veel määramata ajaks , su kirjad loetakse läbi , su telefoni kuulatakse pealt , sinu külaliste üle peetakse arvet ja neid kimbutatakse sinu nime pärast . </s> </p>
<p> <s> Hakkas vilu , Tuglas haaras kämmaldega oma küünarnukkidest , surus mantli tihedalt vastu rinda . </s> <s> Ainult üks tiir veel , siis on norm täis , siis lähen tuppa , mõtles ta . </s> </p>
<p> <s> Köetud oli ainult kabinet . </s> <s> Underi kahhelahi õhkas sõbralikult , see oli kirgas meresinine ehk mereroheline ; Elo oli lasknud Leningradist hankida sama põhivärvi põrandavaibad Tuklale jalasoojaks , tapeeti polnud riiulite tagant näha , ent seegi oli merekarva . </s> <s> Ööd läbi istus Tuglas siin und valvates nüüdki veel ; mõned ustavad inimesed , Helgi Vihma näiteks , käisid talle ette lugemas ja vestlemas elust ning inimestest , arutlemas inimese vaimu surematuse üle , milles Tuglas täiesti veendunud oli . </s> <s> Helgil tuli Tuglasega suhtlemise pärast tõsiseid pahandusi töökohal ; Helgile ega kellelegi ei saanud jätta selle toimetamist , mis ta nüüd kavatses . </s> </p>
<p> <s> Tuglas kirjutas : </s> </p>
<p> <s> Nõmmel 12. XII 1970 </s> </p>
<p> <s> Kallid Under ja Adson ! </s> </p>
<p> <s> Küllap jahmute juba mu kirja välimust nähes . </s> <s> Kuid ma olen poolpime , ei näe absoluutselt trükiteksti ega sedagi lugeda , mis ise kirjutan . </s> <s> Sellep . kirjutangi poolpimedaile määratud paberile , et read pealitsiti ei läheks . </s> <s> Ja seekord tahtsin just Teile ise kirjutada , kas või viimast korda elus . </s> </p>
<p> <s> Kõnelemata üha progresseeruvast pimedaksjäämisest olen juba kaua olnud haiglane ja nõrk . </s> <s> Elo põdes 3 aastat kohutavat kurgu vähke ja suri 11. juulil s. a. ning maeti Metsakalmistule Koidula ja Barbaruse naabrusse . </s> <s> Sinna on ka mulle koht varutud . </s> <s> Kuigi oleksime tahtnud , et meid koos koduaeda maetaks . </s> </p>
<p> <s> Tuglas püüdis ette kujutada adressaate . </s> <s> Under on kindlasti lumivalge , juuksed ja kleit lumivalged , pilk endasse pööratud nagu kõigil peaaegu kurtidel , aga Adson - temast räägitakse , et too pestud piljardimunana läikiv peanupp kandvat nüüd valgeid lehvivaid juukseid ja pikka prohvetihabet . </s> <s> Veel rääkisid head inimesed , kes ühtki ebaviisakat uudist enda teada ei jäta : Adson olevat verivihane , et tema kätega Underile ehitatud kodu just Tuglastele kuulub . </s> <s> Tuglas kirjutas : </s> </p>
<p> <s> Maja kuulub muidugi riigile , mina olen ainult üürnik . </s> <s> Paarkümmend aastat püsis siin kõik muutumatuna . </s> <s> Siis värviti maja uuesti , valge-kreemikaks nagu enne . </s> <s> Vahest huvitab teid kuulda , mis Teie siiajäänud varandusest on saanud . </s> <s> Me ei tulnud siia kohe Teie lahkumise järel , vaid tunduvalt hiljem . </s> <s> Tean ainult , et Teie käsikirjalised materjalid olid ammu enne seda sisse pakitud , Tallinna viidud ja sealt Tartu Kirjandusmuuseumi , kus nad on praegugi . </s> <s> Raamatukogu ja kunstiteosed viidi ära ja mööbel lasti müügile . </s> <s> Meie kodu Tartus oli maani maha põlenud . </s> <s> Kuid päris paljaks me ei jäänud , sest arhiiv , osa raamatukogust ja kunstiteostest oli enne seda mitmele poole laiali veetud . </s> <s> Ainult mööblit meil polnud , ja nii tuligi ühte-teist Teie omast osta . </s> </p>
<p> <s> Kui korraldati siin suur Laikmaa erinäitus , siis viidi sinna ka tema paarkümmend siit lae tühemest leitud teost . </s> <s> Kuid ühes nendega läks ka Printsessi portree . </s> <s> Kogu see materjal jäigi muuseumi . </s> <s> Kuulsin kaudsel teel , nagu oleksite tahtnud saada siit mingeid maale . </s> <s> Kuid kirjeldatud teoseid siin ei leidu . </s> <s> Ja igal juhul oleks nende välismaale saatmine võimatu . </s> </p>
<p> <s> Tuglas väsis väga ära , suur oli pingutus väljendada ennast nõnda , et kirja tsenseerijal poleks põhjust seda postist kõrvaldada ; kõik tuli ütelda esimesel katsel , läbi lugema ja parandusi tegema polnud ta ju suuteline , ehk küll redigeerimine ja viimistlemine oli viimaste elukümnendite ainsaks sisuks tõusnud . </s> <s> Ta kössitas tugitoolis , villane mütsike peas , villane pleed põlvedel , poolune kuumad viirastused külastamas kurnatud aju . </s> <s> Ta oleks nagu jooksnud Miinisadama pikal kail , kus sõbrad teda ustavalt olid oodanud ja kus juba nimestikkude alusel inimesi välja hõigati ja läbi tunglejate möllu laevale lasti ; Triina-laev oleks nagu tungil täis olnud ja Marie oleks nagu pisarsilmil kinnitanud : Ich bin die Poetessin Marie Under , ich muss weg ! </s> <s> Nemad Adsoniga oleksid nagu pääsnud ja Tuglas maha jäänud . </s> </p>
<p> <s> Virgudes mõtles Tuglas , et tema ju Miinisadamas ei käinudki , ehk küll ennast oodata laskis . </s> <s> Igal on oma saatus . </s> <s> Küllap on pagulased hõlpsalt jalad alla saanud ning vabas maailmas pääsenud nii vaimsest kui materiaalsest kitsikusest , halvemas unenäoski ei pea nad meie tegelikku elu taluma , muudkui heidavad meile ette koostööd okupantidega ning küsivad veel mingisuguste maalide järele . </s> </p>
<p> <s> Kui Tuglas hommiku eel lõplikult virgus , võttis ta sulepea ja pingutas oma kirjaread lõpuni . - </s> </p>
<p> <s> Kui siin miski põhjalikult on muutunud , siis küll aed . </s> <s> Eneste meeleolu tõstmiseks hakkasime erilise innuga aia eest hoolitsema . </s> <s> Vedasime siia palju koormaid huumust ja kiviktaimlate materjaliks ostsime igal kevadel aiandeist uusi taimi , vahel ka kõige haruldasemaid . </s> <s> Roose üksi oli sada põõsast . </s> <s> 10 aastat tagasi oli aed sellises hiilgeseisukorras , et seda kaugemaltki vaatama sõideti . </s> <s> Tollal saatsin Teile kaudsel teel kümmekond fotot . </s> <s> Kuid siis hakkas kõik alla käima . </s> <s> Meil polnud enam jõudu ega hakkamist . </s> <s> Ja nüüd on kõik jälle metsistunud , umbrohtu kasvanud , rariteetsemad taimed peaaegu viimseni hävinud . </s> <s> Ainus lohutus : vähemalt lehtpuid ja põõsaid on nii palju , et kummaltki tänavalt sisse ei näe . </s> </p>
<p> <s> Olen väga väsinud ja sellep . lõpetan . </s> <s> Vastake mulle , kui mitte rohkem , siis niigi palju , et olete mu kirja kätte saanud . </s> </p>
<p> <s> Südamlike soovidega Teile mõlemale </s> </p>
<p> <s> Fr . </s> <s> Tuglas . </s> </p>
<p> <s> Muidugi oli teispool merd üllatus suur . </s> </p>
<p> <s> “ Hakkab surema , tahab andeks , ” ütles Adson mürgiselt . </s> </p>
<p> <s> “ Üleüldine poliitiline kliima paraneb ! ” ütles Under ja surus kirja rinnale . “ Me saame veel kojugi ! ” </s> </p>
<p> <s> Printsess oli terve õhtu Printsess . </s> </p>
<p> <s> “ Sirelid , ” ütles Printsess Paažile . “ Meie pistame igal jalutuskäigul ninad võõrastesse sirelikobaratesse , mis üle aia nõrguvad . </s> <s> Eks Tuglas naudi Rahumäel meie omi , meil oli neid sääl ju mitu põõsast , nii lihtsaid kui õilissireleid . </s> <s> Oh õnnelik Tuglas , ta ei või ette kujutadagi , mis meie siin oleme pidanud kannatama ! ” </s> </p>
<p> <s> Under läks tuppa ja pani omal vanal aadressil - Vabaduse 12 - posti luuletuse : </s> </p><lg type="free"><l> Koost pudenend on meie hõimu sari , </l><l> me lähedaste üle surmavari . </l><l> Me elame kõik iseendast mööda : </l><l> ei ihu-hinge võõras võim ei sööda . </l><l> Kuid ootuses me silmad suureks kisti , </l><l> selg sirgu ajab end all ränga risti . </l><l> Kuis iial vaev ka väänab meie õlgu , </l><l> me teame : elu on meil õ i g u s t võlgu . </l><l> Oh saabu pea , päev püha , suur ja puhas ! </l><l> Su lapsed ootavad sind pisarais ja tuhas . </l><l> Me ootame . Ja truudust me ei murra . </l><l> Nii kergem elada ja - uhkem surra . </l></lg>
<p> <s> Jott Tee märkas kohe : too mees aknaaluses lauas on teiselt planeedilt või siis teispoolt raudeesriiet , mis on üks ja seesama . </s> <s> Rõivil oli ta nagu meiegi , ülikond polnud lõikelt viimne moesõna , kuigi materjalilt välismaine , lips ka üsnagi tagasihoidlik ; välimuses mitte midagi silmatorkavat niisiis , ja ometi tundis Jott - too härra ei kuulu meie vaimukilukarpi . </s> </p>
<p> <s> Nende pilgud kohtusid . </s> </p>
<p> <s> Äkki tõusis võõras , naeratas avalalt , tuli küsis luba Joti lauda istuda . </s> <s> Ta rääkis eesti keelt , pehmet lõunaeesti varjundiga eesti keelt . </s> </p>
<p> <s> “ Te vabandage , aga ma olen Tallinnas teist korda elus ja väga võõras ning üksi siin . ” </s> </p>
<p> <s> “ Ka mina olen Tallinnas võõras ja küllalt üksi . </s> <s> Muidu elan Tartus , ” püüdis Jottki viisakas olla . </s> </p>
<p> <s> “ Mina olen Saru poiss . </s> <s> Nüüd pole sinna sõjast saadik saanud ega saagi . </s> <s> Kas teie teate , mis Sarust saanud on ? ” </s> </p>
<p> <s> “ Nii imelik kui see ka pole , aga minust on Saru küll täiesti nägemata jäänud . </s> <s> See on vist üsna Läti piiri ääres ? ” </s> </p>
<p> <s> “ Saru või Mõniste või Mehkamaa , ” ütles võõras . </s> </p>
<p> <s> Jott raputas pead : </s> </p>
<p> <s> “ Mina olen Võnnu poiss . ” </s> </p>
<p> <s> “ Vabandage , sattusime jutustama , aga ma pole ennast tutvustanud . </s> <s> Mina olen Raimond Kolk Stockholmist , ” ütles võõras , tõusis , tuli ümber laua ja ulatas käe ja naeris avalalt . “ Kolk-kolga käänan ma oma nime , olen kolkapatrioot . ” </s> </p>
<p> <s> “ Jott Tee . ” </s> </p>
<p> <s> Käepigistus oli soe . </s> </p>
<p> <s> “ Te olete ju ammu tuttav , ” rõõmustas Kolk . “ Meil liigub üsna kõik kodumaa kirjasõna . ” </s> </p>
<p> <s> “ Minul on üks teie kogu - Kõiv akna all - ümber kirjutatud peaaegu tervenisti . ” </s> </p>
<p> <s> “ Ümber kirjutatud ! ” imestas Kolk . “ Käsitsi või masinal ? ” </s> </p>
<p> <s> “ Käsitsi . </s> <s> Kirjutusmasinat ootan üle kümne aasta , kirjanikud seisavad eelisjärjekorras , minu järg jõuab ehk viie aasta pärast kätte . ” </s> </p>
<p> <s> “ Tuttav lugu , ” ütles Kolk . “ Mina sain Ulricehamnis kirjutusmasinat laenata ühest jalgrataste paranduse poest laupäevaks ja pühapäevaks üle nädala . </s> <s> Ajas tookord asja ära . </s> <s> Muul ajal ei saanukski kirjutada , kerisin suka- ja kindavabrikus lõnga . ” </s> </p>
<p> <s> Kolk nõjatus tooli seljatoele , pilutas silmi , puhus suitsurõngaid . </s> </p>
<p> <s> “ Kutsuksin teid külla oma hotelli , kui teil aega oleks , ” ütles ta . </s> </p>
<p> <s> Jotil läks seest külmaks . </s> <s> Välismaalasega hotelli ! </s> <s> Ta peaks administraatorile passi ära andma , külastuse eesmärgi nimetama , mineku ja lahkumise kellaaeg pannakse kirja ning nendevaheline jutu linti kedratakse KGBs veel nädalaid . </s> <s> Ta tegi ettepaneku väljas jalutada ja linna vaadata . </s> </p>
<p> <s> Nad läksid Tornide väljakule . </s> </p>
<p> <s> “ Te vist kardate lutikat ? ” naeris Kolk avalalt . “ Mind oli hoiatatud , ma avastasin selle kohe , panin oma sumadani sellele peale , aga iga kord , kui väljast tulen , on toateenija või kes selle kõrvale tõstnud ja mina-mees tõstan sumadani jälle tagasi ning elan edasi . ” </s> </p>
<p> <s> Sumadani-jutt meenutas Kolgale maalt põgenemist . </s> <s> Ta jutustas tollest sageli ja meeleldi , jutustas Jotilegi , sest Jotile pole ta kindlasti juba rääkinud . </s> <s> 1944. aasta oli alanud , kui ta varaöösel , tisleri tehtud vineerkohver käes , kohvris hindamatu varandusena värsivihik , ülikonna jagu riiet ning kodutehtud singikäntsakas , metsatagusesse raudteejaama läks . </s> <s> Üleval männilatvades puhus sulatuul ja tema sõitis suslaga oma meelest seiklustele vastu , esiotsa Tallinna ja sealt üle mere . </s> <s> Kahe ja poole aasta pärast Stockholmi ümber kolides oli tal üks öör taskus ja pappkohver käe otsas . </s> <s> Aga pagulaste ajakirja Sõna - see oli otsast lõpuni käsitöö - vedasid nad tellijatele laiali vana vooditeki sees , mis Saksamaa abivajajate jaoks saadetud , seda sai kahe mehe vahel kanda ja kui mõni pealt nägi , arvas kindlasti , et kantakse surnud mehe laipa . </s> </p>
<p> <s> Jott küsis , kas pagulased hakkavadki nüüd kodus käima , elu on muutunud , kodueestlased juba vähehaaval välisreisidele pääsevad . </s> </p>
<p> <s> “ Ei vist hakka . </s> <s> Ei taheta mingit sidet kommunistide ja kaasajooksikutega pidada . </s> <s> Aga mina olen truu Eesti Vabariigile kui ideele ja realiteedile , mitte kõike sorti politiseerijatele . </s> <s> Mina ei tunneta ennast kui kadunud generatsiooni , millest nii palju räägitakse , sest Tuulisui kamp pole mõtelnud kuhugi kaduda , et haavu lakkuda , vaid on aina tegutsenud . ” </s> </p>
<p> <s> “ Tuulisui ? ” </s> </p>
<p> <s> “ See oli koolinoorte kirjanduslik rühmitus siin Eestis . </s> <s> Tuulisui on grammatiliselt umbes nagu paljapäi . </s> <s> Kalju Lepik oli selle asutaja , mina läksin kaasa Rootsis , Lepik ongi mu lähem sõber . ” </s> </p>
<p> <s> “ Osa Tuulisuid jäi Eestisse ? </s> <s> Tulite neid vaatama ? ” </s> </p>
<p> <s> “ Ei tulnud . </s> <s> Kas nad tahavadki , vast tahavad unustada . </s> <s> Kalju Kääri ja Heino Ahven ja Imant Rebane ja kes kõik sinna kuulusid . </s> <s> Mina tahan ema näha saada üle aastakümnete . </s> <s> Koju Sarule mind ei lubata , ma ei tea , mis seal kahtlast on , et endine karjapoiss ei või vaadata . </s> <s> Ema peab nüüd minu pärast Tallinna sõitma , ta on ju vana juba . ” </s> </p>
<p> <s> Nad silmitsesid raskes härmatises puid halli linnamüüri taustal . </s> <s> Oli pidulik jõulutuleku tunne . </s> </p>
<p> <s> Kolk küsis äkki : </s> </p>
<p> <s> “ Mis te minu luuletuste kirjutamisega ennast vaevasite ? ” </s> </p>
<p> <s> “ Te olete oma luules alles hoidnud eesti küla , mida tegelikkuses enam ei ole . </s> <s> Kõik tuli armsalt silme ette . </s> <s> Kui Võndu sõidan , leian sealt vaevu vanu mälestusi . </s> <s> Rinnuni takjapuhmad tare akna all , klaastrepid kinni ja kola täis , tarad risakil või paja alla aetud , traktoritega kõik uss-aed porile müllitud , vana roostes risu ja õlilombid aia taga , siloaugud ja lautade ümber lainetav virts , ja mis peaasi - peretunnet ei ole enam , peremehetunnet hoopiski mitte , sovhoosi köis las lohiseb . </s> <s> Minu Võnnut on teie luules rohkem kui Võnnus , ” ütles Jott . </s> </p>
<p> <s> Kui nüüd keegi pealt ei kuula ! </s> </p>
<p> <s> “ Kõiv akna all , ütlesite . </s> <s> Mis laul sealt kõige rohkem . . . kuidas nüüd öelda . . . ” </s> </p>
<p> <s> “ Suvinõ pümme , ” vastas Jott kõhklemata ning luges oma võnnu aktsendiga kohe ette : </s> </p><lg type="free"><l> Lehmi nüstäs . </l><l> Lepälehestega </l><l> kihulaisi pestäs . </l><l> Istu , ooda , küll sa saat </l><l> rõõska lämmind piimä ! </l><l> Värte lännü vallalõ </l><l> maja poolõ , sängü poolõ , </l><l> magamise poolõ . </l><l> Pümme värtest läbi vaos </l><l> maja poolõ , sängü poolõ , </l><l> magamise poolõ . </l><l> Esi oodat kivi pääl </l><l> rõõska lämmind piimä . </l><l> Lehmi nüstäs . </l><l> Lepälehestega </l><l> kihulaisi pestäs . </l><l> Pümme värtest läbi vaos </l><l> magamise poolõ . </l><l> Istut , oodat kivi pääl . </l><l> Hõllus karjatanumast </l><l> näku vasta </l><l> rõõsk ja lämmi pümme . </l></lg>
<p> <s> Raimond Kolk kuulas mõningase piinlikkustundega , mis tihtigi autorile omane ; kas ei hääldanud Jott puhtalt - seda nagunii - või kartis ta Joti komistamist kui märki sellest , et luuletus pole meeles , ei väärigi meeles pidamist . </s> </p>
<p> <s> “ Teie ootate kirjutusmasinat , Saru karjapoiss sooja rõõska piima , ” naeris ta . </s> </p>
<p> <s> “ Kumbki ei jõua ära oodata . </s> <s> Suur paks pime tuleb enne kätte . ” </s> </p>
<p> <s> “ Nii on . ” </s> </p>
<p> <s> “ Mida pagulaskriitika teie lauludest arvab ? ” küsis Jott . </s> </p>
<p> <s> “ Hästi ikka , neli tõsiselt võetavat olevat ainult - Ilmar Laaban , Ivar Grünthal , Kalju Lepik ja Raimond Kolk . </s> <s> Grünthal ja Lepik on suures vastasseisus , nad ei jõua otsusele , kumb on kirjanduslikult vakamaalt kvaliteetsemaid mugulaid noppinud – või nagu Mägi ütleb : kaks Suurt , mõlemad Napoleoni kasvu ; Laaban on sürrealist ja temast viisakas seltskonnas ei räägita , ning Kolga murdeluulet on vähemalt Hellar Grabbi arvates raskem lugeda kui võõrkeelset või sürri , aga muidu on Kolk väga hea , ainult et tekib kahtlus , kas mitte murdekeele värskuse ja salapära tõttu ei tundu tema luule kunstiliselt huvitavam kui tegelikult on . ” </s> </p>
<p> <s> “ Aga lugejad ? ” </s> </p>
<p> <s> “ Lugeja on solvunud koos solvunud autoriga ja solvunud kirjastusega , sest nii rasketel aegadel ei tohi ometi laita , vaid ainult kiita . </s> <s> Au on ainuke honorar ja sedagi ei raatsita piisavalt jagada ; lugeja tahaks ometi kindel olla , et ta oma kallist raha ilmaasjata välja pole käinud . ” </s> </p>
<p> <s> Kolk toetas vastu Nooruse väravasammast oma portfelli , otsis põhjatusest ühe raamatu üles , ulatas tolle Jotile nagu poolsalaja , esikaas allpool . </s> </p>
<p> <s> “ Minu viimane näputöö , palun ! </s> <s> Kahjuks proosa , aga proosat olekski teil vilets ümber kirjutama hakata ! ” </s> </p>
<p> <s> Jott peitis kingi kiiresti põue . </s> <s> Ta ei julgenud seda laterna paljastava silma all lehitseda , kuigi autor oleks ehk lootnud . </s> </p>
<p> <s> Nad pöördusid tagasipoole . </s> <s> Jott võitles enesega . </s> <s> Tal oli mapis Kaplinski uus raamat , mida nagu ei raatsinud vastukingiks ohverdada . </s> <s> Ta oli pikas sabas seisnud , tiraaž müüdi kindlasti läbi , kust ta jälle saab . </s> <s> Ent kustkohast Stokholmi mees saaks ! noomis ta ennast . </s> </p>
<p> <s> “ Üks hetk , härra Kolk , sain täna haruldase raamatu , ma küll lugesin seda juba , aga olgu ta nüüd teie oma . ” </s> </p>
<p> <s> “ Valge joon Võrumaa kohale . </s> <s> Jaan Kaplinski . </s> <s> Oo , ma olen õnnelik ! </s> <s> See näib väga sobivat ! ” </s> </p>
<p> <s> Kolk uuris raamatut vitriinakna valguses . </s> </p>
<p> <s> “ Kolmkümmend seitse kopikat , see on vist väga odav ? ” </s> </p>
<p> <s> “ Nõukogude Liidus on raamat tõesti odav , ” ütles Jott patriootiliselt , kummardas lähemale ja lisas : “ Sellest on ainult inimelu veel odavam . ” </s> </p>
<p> <s> Nad vaatasid teineteisele otsa ja siis üle õla , teine teisele poole . </s> <s> Inimesed käisid mööda , inimestel oli asja vaid iseenestega . </s> <s> Nad jalutasid mõned sammud , jäid seisma Harju 1 maja ees . </s> </p>
<p> <s> Loomingu toimetuse üks aken oli veel valge . </s> </p>
<p> <s> “ Kalle Kurg vist töötab veel , ” ütles Jott . “ Kas astume sisse ? ” </s> </p>
<p> <s> “ Ei mitte , mis asja mul sinna oleks . </s> <s> Milleks häirida häid inimesi , las töötavad . ” </s> </p>
<p> <s> “ Aga tuleb ehk aeg ? ” </s> </p>
<p> <s> “ Aeg maa ja mere peal ? </s> <s> Ei tea , ei tea . </s> <s> Seda tean , et luuletus on ainus koht maailmas , kus on kindel , usaldatav , soe , ” ütles Kolk , enne kui käe sirutas . </s> </p>
<p> <s> “ Tore et kohtusime , ” ütles ta . “ Maailm on väike ja ümmargune , ehk kohtume veel . </s> <s> Mul on aeg , tahan emale bussi vastu minna . ” </s> </p>
<p> <s> Jott Tee jäi talle järele vaatama . </s> </p>
<p> <s> Aga Kalle Kurg istus siniseks suitsetatud toimetustoas , mis oli täis möödunud päeva ängi , ja kirjutas . </s> <s> Aeg-ajalt silus ta sõrmeotstega juukseid , üle normi pikki , ja kohendas kahe näpu abil mustas raskes raamis prille , üle normi tugevaid ; ta silmad oli selged ja suu kramplikult kinni . </s> <s> Ta kirjutas - </s> </p><lg type="free"><l> Mind pole siin . Las undab aparaat mu laual , </l><l> meelt raabib ametnikust külastaja naer - </l><l> ma istun hoopis õhulisel kiigelaual , </l><l> maakirik valge süles mul ja ruuge kaer . </l><l> Põld õõtsub . --- Pole mind . Ei kuule seatud sõna . </l><l> Sõim toores haihtub vaikusse , sest olen vait . </l><l> Maakirik süles , päikses istuda on mõnus : </l><l> tolm kuldab sõõrmeid , mälus lõhnab ait . </l></lg>
<p> <s> Kalle tõusis , vaatas aknast välja . </s> <s> Inimesed kõndisid , neil oli asja vaid iseenestega . </s> <s> Kõigil on asja vaid iseenestega , miks siis mitte Kallel , miks peab just tema valutama maailma valu ? </s> <s> Üks päevane külaline nagu seisis ta kõrval ja nagu mõtles-ütles kuuldavalt : </s> </p><lg type="free"><l> Noh , va Sohokrates sihuke , kullake , noh ? Mis siis sellest ? </l><l> Kuidas saab olemas olla see , mida ei olegi ? Ah ? </l><l> Milleks siis mürgikarikas ? </l></lg>
<p> <s> See oli peaaegu luuletus , aga üks teine luuletus . </s> <s> Nii nad tulid , vahel kõik sõnad riimis , vahel sidumata kõnes , nii sidumata , et pole millegagi siduda , eriti mitte oma Loominguga kui seinast seina ajakirjaga ; Kurg tundis ise : tema laulud olid teispoolt seina , hullem veel - ta oli kell maa all hälisev , salajas mulda kaevatud . </s> </p>
<p> <s> Kurg lükkas end aknalauast lahti , läks kirjutas . - </s> </p><lg type="free"><l> Ja tuleb päev : uks poikvel , seisad sa siin kaua . </l><l> On kõdunenud paberid ja garnituur . </l><l> Tool õitseb veel . Ja ohakaisse kasvand laual </l><l> käib ikka päikse igavesti tiksuv uur . </l></lg>
<p> <s> Kalle võttis poogna riigi paberit , kirjutas puhtalt ümber . </s> <s> Kellele , milleks ? </s> <s> Aga luuletus oli hea ta meelest , parem kui paljudki , mida Kalle peab trükki toimetama . </s> <s> Aga nad ei tea ! mõtles Kurg ülejäänud maailmast , nad ei oska kahtlustada : ma endas kannan ühte raamimata pilti , mu toa seinal ripub ainult tühi raam ! </s> <s> Selles mõttekäigus oli võidurõõmu ja põhjata kurbust . </s> </p>
<p> <s> Jott Tee istus väsinud vedrudega tumbal , selg ja peopesad vastu ahju , mis oli pilbaste ja vanade ajalehtedega leigeks hirmutatud . </s> <s> Ei tahtnud tuld üles võtta , ei tahtnud suutäit hamba alla otsida , ei tahtnud raadiot lahti keerata , ei tahtnud magama heita . </s> <s> Ta kõrvad olid õues , kuulatasid autode möödumist ; ta silmad olid riiulis , kus seisid väljakutsuvas reas eestiaegsed raamatud ja mõnigi pagulane sealhulgas . </s> <s> Kas pean need kuhugi käkkima , mõtles ta , vastik ! </s> <s> Kui Kaur Alttoa julges ringi käia poola ametühingu Solidaarsuse rinnamärgiga , mida kindlasti märkasid nii omade kui olemusvõõraste silmad , miks peaks tema siis varjama koduraamatuid , mida võõrad käed võib-olla sorima ei tulegi . </s> <s> Alttoa pool olevat läbiotsimist toimetatud , samuti Jaan Kaplinski korteris ja Jüri Adamsi kodus , nemad olid teise põlve riigivastased , aga kes oli Jott - lihtsalt jt neljakümne hulgas . </s> <s> Jerzy Kaplinski oli tillukese Jaani juurest küüditatud ja kaduma jäänud ; Valmar Adams oli laagris istunud nii saksa kui vene ajal ; professor Villem Alttoa oli noores eas rippunud Pagari tänava keldris , pea alaspidi , ja tema kirjutatud lasteraamatu Anti koolis riiulispidamise eest oli inimesi väljasaatmisega nuheldud : küll me teame , mis see teie anti on , Anti-Dühring , antimarksist , antikommunist , anti-sovetski ! </s> <s> Ja nüüd on parteilasi kutsutud neljakümne kirja autoreid hukka mõistma , misjuures avalikuks mõeldud kirja said lugeda valitud parteilased allkirja vastu otse keskkomitees , kusjuures võidi küsida : aga miks see materjal sind nii kangesti huvitab ; hukkamõist peab olema partei tahtele kuuletumise akt , mitte asja sisuline arutamine . </s> <s> Tulebki nõusse jääda tollega , et lasteaiad korraldatakse ümber venekeelseteks , eesti mudilased hakkavad Tähtvere pargis jalutama pikast nöörist kinni hoides , vabas käes punane lipuke ; ja Joel Sang peabki dissertatsiooni teemal Eitus eesti keeles kirjutama venekeelsena ning seda vene keeles kaitsma ; eesti kirjanikud peavadki vene keeles luuletama ja Moskva miljonilisi tiraaže noolima , kuna ladina tähtedega kirjutusmasinaid nagunii ei ole . </s> <s> Eestis laiendatakse tööstust , tooraine tuuakse sisse , tööjõud tuuakse sisse , toodang veetakse viimseni välja , meile jääb füüsiline , vaimne ja ideoloogiline saast . </s> </p>
<p> <s> Räägitakse , et Moskvast tuli kolm seltsimeest noorsoorahutusi ja neljakümne kirja uurima , need seltsimehed olevat keelanud kirjale allakirjutanuid represseerida , olevat koguni ütelnud , jätke nad rahule , pole olemas natsionalismi , mis poleks põhjustatud suurvene šovinismist ; niisiis olid nad lugenud Lenini teoste 36. köidet - või mitmes see vene väljaandes on - mis oli ammugi käibelt kõrvaldatud ja seisis erifondis tädi valvsa silma all . </s> <s> Kuulujutt kolmest moskvalasest võib olla soovunelm , mõtles Jott , kuid teiselt poolt ei saa eitada , et Moskva on mõnigi kord pidurdanud kohalikku liigõhinat . </s> <s> Niisiis vastas metsa hüüdmisele siiski inimhääl , mitte hundikarja näljane ulg , mõtles Jott . </s> <s> Tema oli peamiselt seda teada tahtnud , et kas on mingisugustki lootust . </s> </p>
<p> <s> Avaliku kirjaga oli viimasel oktoobripäeval tulnud Kaplinski , oli oma vaiksel leebel moel ulatanud üle laua mitu masinakirjalehte ja palunud läbi lugeda ning arvamust avaldada . </s> <s> Ise oli näo kõrvale pööranud ja vaadanud aknast välja , nii et Jotile jäi näha tema rohkem aadlikule kui nõukogude inimesele sobiv profiil . </s> </p>
<p> <s> Joti esimene mõte oli olnud : ja nüüd ei julge ükski sellele alla kirjutada , kõik hakkavad ettekäänet otsima lauseehitusest ja formuleeringutest ! </s> <s> Ta võttis pastapliiatsi , keerutas selle mütsi lahti-kinni . </s> </p>
<p> <s> Kas ma pean sellele allkirja andma , oli ta küsinud . </s> </p>
<p> <s> Kaplinski oli vastanud , et ei pea , aga loodetav oleks . </s> <s> Allkirju olevat mitmel lehel , muist ringlevat paralleelselt Tallinnas , sest asjaga olevat kiire - tuleb Rahva Häälele , Sovetskaja Estonijale ja Pravdale ära saata , enne kui kõrbehais ideoloogilistele tuletõrjujatele ninna tõuseb . </s> </p>
<p> <s> Joti pilk langes allkirjadele . </s> <s> Marju Lauristin ! </s> <s> Noh kui juba tema , geniaalne olupoliitik riskib , siis kõige hullemat pole karta . </s> <s> Jott kirjutas alla . </s> <s> Nüüd ei saadud teda kahtlustada argpüksluses , nüüd ta oli kaasosaline ning võis uurida tagamaid ja väljavaateid . </s> <s> Kaplinski arvas , et mis ikka juhtuda saab , välismaale ei lasta , aga palju nad seal seni käinud on , võib-olla kehtestatakse avaldamiskeeld vähemalt mõnele , aga seda pannakse välismaal tähele ja välismaad kardavad nad kõige rohkem . </s> <s> Läheb see kiri ka välismaale , küsis Jott . </s> <s> Kaplinski arvas küll , ent lisas : aga mitte kohe . </s> </p>
<p> <s> Autode tuled liginesid , tõusid aknasse , jooksid üle lae kaduvikku , uhh möödas ! </s> <s> Vaatepilt oli sama õudne taluda kui neljakümne üheksandal . </s> <s> Kas tõesti on nad saavutanud oma eesmärgi , halvanud meie tahte totaalse hirmu läbi ? </s> <s> Nad ? </s> <s> Jott jäi mõtlema eesti keele võimaluste üle . </s> <s> Nad ei lase välismaale , nad ei luba trükkida - kes nad ? </s> <s> Nemad , kes ei ole meie , kes ei ole mina ; umbisikud . </s> <s> Eestlane ütleb ikka umbisikuliselt : keelati ära , lasti lahti , viidi kinni , tehti kulakuks , küüditati , mõisteti surma . </s> <s> Tehtud ülekohtus süüdlast justkui ei olegi , süüdlast ei selgugi , see on silmitu ja südametu kurjuse vaim , mis muudab oma ohvriks kõikhulgas ka ärakeelaja , lahtilaskja , kinniviija , küüditaja , parteilise karistuse poolt hääletaja ; nad on ühistes käeraudades . </s> </p>
<p> <s> Jott oli Kaplinskiga arutanud , kellelt veel allkirja küsida . </s> <s> Ühest perest kaht allkirja ei tahetud , teine abikaasadest jääks lapsi kasvatama , kui asjalood hulluks peaksid pöörama . </s> <s> Välditi juba niikuinii põlualuseid ja väga nõrganärvilisi ning neidki , kes ei julge allkirjast keelduda , ehkki tahaksid , ja pärast kahetsema hakkaksid , ja neid eriti , kes ametiposti tõttu peaksid tundma kohustust teatada , kuhu tarvis . </s> <s> Jott meenutas , et ka 1881. aasta palvekirjale ei lastud Veskel alla kirjutada , sest teda vajas rahvas eesti keele lektorina rohkem kui Siberi vangina , ja Hurt ei olnud kirjutanud alla ideelistel põhjustel nagu nüüd Runnel ; Jakob Hurt ei saanud kaasas olla Carl Robert Jakobsoni meeskonnas . </s> </p>
<p> <s> Jott oli öelnud : Too saja aasta tagune palvekiri on meie mälestustes tohutu radikaalne , nõuab koguni eestlaste ühendamist üheks kubermanguks , aga kui me teksti loeme , näeme tingivat kõneviisi ja tegeliku mõtte peitmist vähemolulise taha ; nii tsaarivalitsus kui rahvas mõistis lugeda ka ridade vahelt , õigupoolest sealt ta lugeski , sestap ei tarvitse me oma kirja tooni pärast häbeneda , et alandlikult võimudele lootev , nagu Runnel väidab ; kõik paistab läbi liigagi selgesti . </s> </p>
<p> <s> Ühel hetkel oli Kaplinski arvanud : aitab ka , nelikümmend on ilus ümmargune arv , mitte liig suur , et salaorganisatsioonis kahtlust luua , ja küllaldane , et mitte tähelepanuta jääda . </s> <s> Nüüd tagantjärele mõtles Jott Tee : nelikümmend on Piibli arv , võib-olla pidas Kaplinski silmas Aabrahami kauplemist Jehoovaga , kus Jehoova lubas patuse Soodoma ja Komorra hävitamise plaanist taganeda , kui Soodomast peaks leitama nelikümmend õiget . </s> <s> Meid sai nelikümmend ; oleme meie siis Issanda ees õiged ? </s> <s> Või oleme õiged oma rahva ja ajaloo ees ? </s> <s> Oleme endale võtnud kohustuse edaspidi elada kui õiged ? </s> </p>
<p> <s> Mõttetöö oli ränk , madalrõhkkond talumatu . </s> <s> Jott viskas mantli selga ja läks tänavale . </s> <s> See on kollektiivne vaimuhaigus : sotsiaalse hirmu sündroom , mõtles ta . </s> <s> Nüüd siis kutsusite välja uue küüditamise , nüüd siis lastakse teerulliga rahvast üle , pahandasid ettenägelikud ; nüüd siis tegite KGBle dissidentide nimestiku valmis , nelikümmend keisri hullu , noomisid arukad ; nüüd siis otsustasite ohverdada kõige selgemad ajud , kritiseerisid elukogenud . </s> </p>
<p> <s> Jõudnud Raekoja platsi , mis kandis Nõukogude väljaku nime , märkas Jott Ülejõelt tulemas Kaplinskit . </s> </p>
<p> <s> “ Kuidas on ? ” </s> </p>
<p> <s> “ Neli meest käis . </s> <s> Sadistid nad ei olnud , tegid oma töö minimaalselt , nad ei läinudki keldrisse , kus mu töötuba ja kirjutuslaud , naersid , ega te rott ole , et keldris elate , ehkki seda poleks neil raske olnud juba eelnevalt välja uurida . </s> <s> Kahjuks võeti ära ka minu päevik , seal oli sees intiimsusi , olen ju kergesti kiinduv inimene , ja seal olid kirjas ka minu tähelepanekud allakirjutajate ning kirjutamisest keeldunute kohta . ” </s> </p>
<p> <s> Nii et see on neil nüüd kõik teada , mõtles Jott . </s> <s> Kaplinski on siis kogunud kirjanduslikku materjali kolleegide käitumisest , mõtles Jott , aga pahane ei olnud . </s> <s> See on Kaplinski probleem , mitte minu , mõtles ta , mina käitusin nagu mu loomusele kohane . </s> </p>
<p> <s> “ Mis saab edasi ? ” küsis Jott . </s> </p>
<p> <s> “ Ma uskusin valitsuse mõjutamise võimalikkust neljakümne haritlase autoriteediga . </s> <s> Nüüd olen mõistnud , et meie riigis on loodud niisugune sotsiaalne süsteem , mida ei saagi hoida stabiilsena ilma pideva vägivallata . </s> <s> Ehk on see riik nagu tipule asetatud püramiid , mida jõudu kasutamata ei saagi püsti pidada . </s> <s> Siis oleks nagu kaks teed : vägivald ebaloomuliku olukorra säilitamiseks ja vägivald selle kukutamiseks . </s> <s> Võikad mulle mõlemad . </s> <s> Olen ikka tahtnud uskuda kolmandat teed , riigikorra muutmist mõistlikumaks . </s> <s> Õiglus eesti rahva vastu oleks mõistlik ja vahest on valitsejatele võimalik seda veidi selgitada . ” </s> </p>
<p> <s> Jott ei leidnud Jaani jutust lohutust . </s> <s> Niisiis oli ikkagi karta vägivalda . </s> <s> Vastik oli mõtelda metsalangetusest põlistalvises Siberis , kõht tühi ja narud seljas , või kaheksateisttunnisest tööpäevast vasekaevanduses igikeltsamaal . </s> <s> Ei , ta ei tahtnud oma allkirja tagasivõetuks kuulutada , nagu Aira Kaal tegi , ega katta valge värviga , nagu Valmar Adams tegi , mõlemat olid kallutanud sellele teele arukad nõuandjad . </s> <s> Aga imettegevaks oli ta mõnel õnnetul üksildasel õhtul tahtnud toda paberit muuta küll , või kui see pole võimalik , siis ise muutuda nähtamatuks ; mitte et emigreeruda , ei hoopiski , vaid panna pähe küüntest kübar ja haihtuda otsijate haardest . </s> <s> Mõnel teisel õhtul oli ta tänulik olnud , et tedagi vääriliseks oli arvatud . </s> <s> Ta uskus õnnelikku lahendusse - eks seisa ju Markuse evangeeliumis : Ja tema oli seal kõrbes nelikümmend päeva Saatana kiusata , ta oli metsaliste juures , ja inglid teenisid teda . </s> </p>
<p> <s> Nelikümmend kui mõneti juhuslik kogudus oli rühmiti vaielnud avaliku kirja iga sõna , iga väljendi üle , et ei esineks pagulaste sõnapruuki , mis sunniks arvama , et kiri on imporditud , ega leiduks nõukogulikku keelekasutust , mis tekitaks provokatsioonikahtlust ; kumbagi hirmu ei õnnestunud vältida . </s> <s> Veel enam vaidlemist tekitasid ootused kirja mõju suhtes , aga seda , mis tegelikult juhtus , ei oletanud keegi - avaldamata jäetud tekst kargas kui kõrvale heidetud tikk Rahva Hääle toimetuse aknast välja , süütas üle maa leviva kulutule ; järgnes üldrahvalik arutelu , referendum rahvusküsimuses , kui nii võiks öelda . </s> <s> Võrust Viruni kirjutati kirja ümber , levitati ja loeti , omad tundsid omasid ära , võõrastega tehti vahe sisse , vaieldi , veendi ja veenduti , julgeti ja julgustati . </s> <s> Apostlite tegude raamatus seisab : Aga neid oli enam kui nelikümmend , kes nõnda olid ühes vandunud . </s> </p>
<p> <s> Autorid olid enimalt lootnud dialoogi kohaliku valitsusega , ent saavutati midagi uhkemat - haritlaskonna dialoog rahvaga . </s> <s> Rahvas määras ennast , rahvas ärkas nõidusest , rahvas uskus , lootis ja armastas . </s> </p>
<p> <s> Ümberkirjutajaid jälitati rohkem kui autoreid , mõnedki kaotasid oma töökoha , eriti õpetajad , palju nimesid tõmmati maha korterijärjekorrast , välissõidust , doktorantuurist , kooliõpikutest , teleekraanilt . </s> <s> Nad teadsid , mille eest . </s> <s> Ent keegi ei uskunud , et midagi muutub peale juhtide retoorika . </s> <s> Ja peale asjaosaliste enesetunde , sest ometi kord oli häält tõstetud totaalse venestuse vastu , nii et maailm on kuulatama jäänud . </s> </p>
<p> <s> Ühel reedesel päeval tuli külm dušš : Kaplinski oli esmaspäevaks julgeolekusse kutsutud . </s> </p>
<p> <s> “ Mis te arvate , mis nad ette võtavad , võib-olla saadavad mind välja Poolasse või saadavad Siberisse ? ” küsis Jaan. “ Passi järgi olen poolakas ja ainult sünnijuhuse tõttu eestikeelne kirjanik . ” </s> </p>
<p> <s> Ta seisis sama mure ees , mis kord tema isa : kas saadetakse Siberisse ja tuleks saag ning kirves kaasa võtta ja vattidesse riietuda või saadetakse välja Poolasse , kus vatjovka kurjast ja tööriistad ülearused . </s> <s> Jott teadis : Jaan Kaplinski oli avaliku kirja põhiautor ja tema hirmumure polnud asjakohatu . </s> </p>
<p> <s> Jott ei osanud nõu anda ega midagi oletada . </s> <s> Ei ole lohutust , võinuks ta Kaplinski enda värsiga vastata . </s> <s> Loodame Jumalale , võinuks ta öelda , aga see oli unustatud keelend . </s> </p>
<p> <s> Esmaspäeval anti Kaplinskile tema päevik julgeolekus tagasi . </s> <s> Allkirja vastu . </s> <s> Nad ei vajanud seda enam , neil oli see pähe õpitud ja huvitavamad kohad ära tõlgitud . </s> </p>
<p> <s> “ Sadistid , lasksid mitmel inimesel terve nädalavahetuse ilmaasjata piinelda järjest üksikasjalisemates tulevikuvisioonides , ” ütles Jott . </s> <s> . </s> </p>
<p> <s> “ Võib-olla nad just selle üle nii magusalt naersidki . ” </s> </p>
<p> <s> Kirjandusmuuseumi saal voolas rahvast lõhkemiseni täis . </s> <s> Otsiti maja pidi lisatoole , neid pandi nii tihedalt , et kui keegi hakkab varem lahkuma , peab terve seinaveerne rida koos tooliga tõusma . </s> <s> Igakevadised Tartu kirjanduspäevad on olnud väga populaarsed , see oli vaba sõna foorum , nii vaba kui sõna üldse sai olla . </s> <s> Ega siis asjata nõutud linnakomitee ideoloogiasekretärilt aina aru , miks noid päevi peaks peetama , aga käed olid vist lühikesed ära keelama . </s> </p>
<p> <s> Jott Tee seisis uksel ja otsis silmadega , kas ehk mõni kamraad on tallegi koha varunud . </s> <s> Esireas näis mõni hõivamata tool veel leiduvat , ent traditsiooniliselt olid nood esinejate ja kõrgete tallinlaste jagu . </s> </p>
<p> <s> Keegi rebis Jotti varrukast . </s> <s> Oli kleenuke tütarlaps , õige armsake . </s> </p>
<p> <s> Jott kummardas oma kõrvad ja silmad allapoole . </s> </p>
<p> <s> “ Öelge palun , kas too mustajuukseline seal ees on Hando Runnel ? ” küsiti õhinal . </s> </p>
<p> <s> “ Seal ees ? </s> <s> Mati Undi kõrval ? </s> <s> Hellat teisel käel ? ” täpsustas Jott . </s> </p>
<p> <s> “ Ei tunne Hunti , ei tunne Ellatit . </s> <s> See salkusjuukseline , kes praegu portfellist lehe välja võttis , kas see on tõesti Runnel ? ” </s> </p>
<p> <s> “ Tõesti-tõesti ! </s> <s> Tema ise ! ” kinnitas Jott . </s> </p>
<p> <s> “ Sihuke nosuke ! ” venitas neiu nördinult , keeras viuhti kannalt ringi ja kihutas riidehoidu mantli järele . </s> </p>
<p> <s> Maavärin seitse palli ! muigas Jott . </s> <s> See oli kord juba nähtud : ülikooli raamatukogus oli keegi volüümikas daam teda peatanud ja palunud ennast tutvustada seltsimees Lotmanile , ta olevat suur Juri Mihhailovitši austaja , nimme tema pärast Leningradist Tartusse sõitnud , kas saaks kuidagi kokku . </s> <s> Professor Lotman oligi varsti trepist tulnud ja Jott oli sosistanud : teil on õnne , sealt ta tulebki . </s> <s> Daam oli kangestunud . </s> <s> See ? ! </s> <s> See pisike juut ? ! oli ta sosistanud ja kadunud kui keravälk Joti kõrvalt , nii et Joti lai naeratus ja tähelepanu nõudev käeviibe professor Lotmani suunas jäi täiesti seletamatuks . </s> <s> Too on too naiste kanapimedus , olgu nad siis daamid ja suurlinnast või kohalikud silmarõõmukesed , mõtles Jott . </s> </p>
<p> <s> Runnelil polnud austajakaotusest aimugi , tema kuklasse hingas neid sadu , kui ta märkmepabereid lehitses ja rühmitas ning ettekannet pooleteise kõrvaga kuulas . </s> <s> Ta oli enda peale pahane , et oli lasknud ennast siinkõnelejate hulka veenda ja veel missuguse teemaga : Isiklikku ! </s> <s> Tookord tundus , et tähtaeg on kaugel ja mis siis ikka , teemagi tundus intrigeeriv , isikliku sildi all saaks vabamalt kõnelda üldisest ja millest tahes . </s> <s> Mida vabam kõne , seda enam pingutust nõuab selle kokkupanu ja nüüd , kaheteistkümnendal tunnil tundus , et mõte mõttega ei haaku . </s> </p>
<p> <s> Miks ma kõnelen , miks , kes sunnib mind tooli pealt tõusma ja sammuma pulti , mõtles Runnel . </s> <s> Kust tulevad sõnad mu suhu ? </s> <s> Mis jutt see on , mis ma räägin ? </s> <s> Mis sõnumeid on mul öelda ja kellele nimelt ? </s> <s> Miks ma ei istu nagu teised lõpuni tasa ja targu , kuulates kõnesid , kähmlust , repliike ? </s> <s> Miks ei lahku ma rääkimata , kallamata kaaslaste kuulmeisse sõnade käärivat virret ? </s> <s> Miks ma kõnelen ? </s> <s> Tahan ma tõepoolest ütelda tõde või kaitsta kellegi õigust ? </s> <s> Miks ma kõnelen ? </s> <s> Miks ? </s> <s> Sõbrad on need , kes mind rääkima panevad . </s> <s> Nemad ! </s> <s> Palju on saanud mul neid juba aastate jooksul ! </s> <s> Igaühega neist tahaks kõnelda praegu ! </s> <s> Kõik nad on siin korraga koos - koosolek ! - , neid on nii palju ! </s> <s> Keda ma välja valiks või keda ma jätaks ? ! </s> <s> Kättpidi kõigile teregi anda ei jõuaks ! </s> <s> Räägiks siis kõigiga korraga , kaudselt , otse , nii nagu oskan ! </s> <s> Sõnum ei ole see , pole ses tarkuse märki ! </s> <s> See on mind valdav , pinev , pikaks veninud tere ! </s> </p>
<p> <s> Umbes selliste mõtetega võiks ju alustada , kui meelest ära ei lähe ja teel kõnepulti teisi impulsse ei teki , mõtles Runnel . </s> <s> Ta jäi tähelepanelikult kuulama , mis Mati Unt enne teda räägib . </s> <s> Undile oli kaela määritud sama teema : Isiklikku . </s> </p>
<p> <s> Jott Tee oli alati imestanud , kuis äärmiselt sõnasuutliku proosa mees Unt kõnet pidades ikka ja alati pidi toetuma kuulaja heatahtlikkusele ja kannatlikkusele , lootma , et kuulaja peab meeles : Unt kirjutab hästi , see on eesti parim , mis Unt kirjutab ! </s> <s> Olla võib , et Unt kõneleb kirjutamise malli järgi , see mis ta välja ütleb , oleks nagu esimene toores mõte , mida peaks rüütama selguse rüüga , ja seal , kus kirjutav käsi korraks peatuks , sigineb lausesse pausi täitev noh ning tähendab , ja sõnanugilisi saab rohkem kui sisuga sõnu ; nähtavasti on Unt kirjalikus kõnes aeglane , valib lauseliikmeid hoolega , praagib neid järjest välja , mis suulises kõnes on küllalt tüütu kuulata . </s> <s> Aga teda kuulatakse , kuna mõttekäigud on ootamatud . </s> </p>
<p> <s> “ Mul on tähendab kogu aeg selline tunne , et kirjutan noh kahekümnele inimesele , kes mind noh eriti ei salli , aga võiksid sallida , ” ütles Unt . “ Kellel on jäänud minust vale ettekujutus noh tänaval liikumise , juhusliku esinemise või millegi muu pärast ; viisteist on naissoost tähendab neist kahekümnest . ” </s> </p>
<p> <s> Jott muigas - ilmaaegu põgenes too Runneli austajanna , oleks naissoo kohta tõtt kuulda saanud ! </s> <s> Kas läks koju raadiot kinni keerama , kuna igast soovikontserdist tuleb mõni laul nagu Veskimees või Jaanipäevaks kõrgeks kasvab rohi või Kaua sa kannatad kurbade naeru ? </s> <s> Või kisub piigake riiulist oma täna kukutatud lemmiku raamatud maha , kisub küll maha , ometi naeratab leplikult , lugedes sealsamas maas istudes mõnd juhuslikku luuletust , kas või Keldrikakandit - </s> </p><lg type="free"><l> Keldrikakand kena kakand , </l><l> keldris söönd ja keldris kakand . </l><l> Pole keldrist väljas käinud , </l><l> pole välisilma näinud . </l><l> Kõik , mis kehtib keldri õhus , </l><l> kehtib ka ta peas ja kõhus . </l></lg>
<p> <s> Suure mõnuga deklameeritakse toda hiilgavat vemmalvärssi lasteaia maipeost teadusliku labori nääriõhtuni , mõtles Jott , iseäranis kena keldrisse kartulite järele minnes iga kord iseendale ette lugeda . </s> <s> Süütult õel homo sovjeticus'e portree , mõtles Jott , ka selle toatäie rahva peegelpilt , kelle ette Runnel kohe astub . </s> <s> Rahvalaulik Hando on loonud laule , millest ei teata , kas need on rahvasuust võetud või rahvasuhu läinud ; nagu Veljo Tormis annab rahvale tema muusika tormistatud kujul tagasi , nõnda runneldab Runnel rahvaomaseid motiive , rahva enda mõtteid ja ootusi , ja häda kriitikule , kes söandab mõned madallennusuled välja kitkuda - Runnel on püha ja puutumatu , seisab üldrahvaliku looduskaitse all . </s> <s> Küllap annab ka too pettunud näitsik andeks , et lemmikluuletaja välispidiselt tema ettekujutusele ei vastanud . </s> <s> Muuda eelarvamust ja muutub maailm ! </s> </p>
<p> <s> Saal oli lõhkemas ootuse pingest : Runnel läks pulti , sasis peoga juukselakka , sortis pabereid , võttis puldi äärest kinni , kallutas end ettepoole justkui rünnakule . </s> <s> Aga ta oli leebe - nagu ikka alguses . </s> </p>
<p> <s> Varsti läks põnevamaks , Runnel rääkis kolme sõbra kunagisest kenast kombest Pegasuse kohvikus kokku saada ; need olid Jüri Üdi , Mati Unt ja Hando , kui nad kõik veel Tallinnas pesitsesid . </s> <s> Elu oli siis vilkalt lõbus , nad kirjutasid kohvikulaua ääres tekste ja ükskord kirjutasid nad tõtt Runneli pihta . </s> <s> Runnel sortis pihku paberitüki , kust luges , mis Viiding-Üdi toona kirjutanud : Maapoiss , huvitavate luuletustega ; tema nali on hea , aga selles on alati miski minust mööduv ; see on kuidagi kultuurne ja mõjub Runneli üldise sõnakehvuse taustal liig sõnakana ; ta kuulub nende luuletajate hulka , kelle loomingut loen endale kohustuseks tunda ; ei ole ta üks nendest , kes meenub mulle kodus , kui mõtteil inimesi pidi käia luban ; mina jään vanaks ega oska enam Runnelit lugeda . </s> </p>
<p> <s> Runnel tõstis pea , laskis kõnekal pilgul viibida koosolijatel . </s> <s> Need ei varjanud hämmeldust : kuidas nii - meie Viiding meie Runnelist ? ! </s> <s> Kes nähtamatuid asju nägid , need mõtlesid : ahaa ! </s> </p>
<p> <s> Runnel võttis teise sedeli ja luges , mis Unt tookord kirjutanud : On aegu , kus me oleme Runnelit pidanud naljameheks - teeb ta ju igas seltskonnas raskesti mõistetavat nalja , tihti ka ebaõnnestunut , aeg-ajalt jälle naelapea pihta ; kas tahab naljaga varjata oma pisaraid või on lihtsalt inimene ; luuletused on enamasti tõsised , kuni sekka - tolksti ! - jälle nali-nali . </s> </p>
<p> <s> Runnel pani sedelid kuhja puldi äärele . </s> <s> Kõik ootasid , kuidas ta kommenteerib . </s> <s> Aga Runnel ei öelnud musta ega valget , ju siis jättis sõprade arvamused sõprade vastutada . </s> <s> Ent meeles need olid tal hoitud üle aastate . </s> <s> Ta libises justkui teisele teemale , ütles end olevat ideaalse revisjoni-komisjoni liikme , kes püüab bilanssi vaadata , ja tasakaalu huvides kaldub igas asjas vähemuse poolele . </s> <s> Ta ütles lõpetuseks : </s> </p>
<p> <s> “ On ju väga vägevaid isikuid , kes võtavad massid oma kannule . </s> <s> Ma liigun tükk aega võib-olla kaasa , aga mingil hetkel tunnen ma , et see on suur jõud , mis võib muutuda ohtlikuks ja ma hakkan seda jõudu kartma . </s> <s> Ja ma hakkan siis kohe organiseerima sellele ohtlikuks muutuvale jõule väikest vastujõudu . </s> <s> Põhiline hoiak on opositsiooni loomine ohtlikuks muutunud jõule . </s> <s> Proosa jõud on suurem ja seepärast olen luulele truuks jäänud . </s> <s> Ma püüan jääda tõe poolele , sest valet on rohkem liikvel . ” </s> </p>
<p> <s> Ain Kaalep sai vist aru Runneli kõne ajenditest , ta tõstis kaks näppu püsti ja esitas konkreetse küsimuse : </s> </p>
<p> <s> “ Ütle avalikult ära , oled sa hea inimene või halb ? ” </s> </p>
<p> <s> Saal lõi kahisema - üldtuntud hea inimese Ain Kaalepi hääl kõlas agressiivselt , mis peab see tähendama ? </s> <s> Mõned sosistasid Runneli ja Kaplinski suurest vastasseisust , nõnda et neid ühte saali ei saa lasta : jälle seisvat vastamisi maailmakodanik Kaplinski ja isamaalane Runnel nagu kord olid vastasrinnas maailmamees Vilde ja eestimees Tammsaare ; teised vihjasid lauaalusele esikohavõitlusele nelja mehe vahel . </s> <s> Neli neid on meil , mõtles Jott - Rummo , Viiding , Kaplinski ja Runnel , rahvas armastab neid kõiki , nad on rahva ihuliikmed nagu on inimese ihuliikmeteks parem käsi ja vasak käsi , aju ja süda , mis peavad koos toimima ja kokku sobima . </s> </p>
<p> <s> Runnel ei sattunud Kaalepist segadusse . </s> <s> Ta vastas nagu naljatamisi : </s> </p>
<p> <s> “ Poliitikaga ma ei tegele , mul pole selle tegemiseks kapitali ehk võimsust . </s> <s> Järelikult peaks ma olema nende hulgas , kes ei jõua palju kurja teha - ei ole lihtsalt nii palju jõudu . </s> <s> Aga ometi on mõned kriitikud tähele pannud - ja kes mu käitumist tunnevad - et minu tekstides on sees sellised tigeduse kohad . </s> <s> No siis lihtsalt ei ole võimalik hea inimene olla - oled seina äärde surutud . </s> <s> Piirsituatsioonis püüad mingit asja kaitsta , selleks kulub energiat , mis on hävitav energia . </s> <s> Kui ta ei hävita midagi , siis on nähtav tigeduse-aktina . </s> <s> Oleks ma tugevam inimene , siis ma oleks ilmselt parem inimene . </s> <s> Minu loomingus on koerapeksmise kohad sees nagu Tammsaarel . ” </s> </p>
<p> <s> Nii ta ütles , naeratas paipoisina ja tuli puldist ära . </s> <s> Aplaus oli vägev . </s> </p>
<p> <s> Arvo Valton kargas püsti , et kähvata : </s> </p>
<p> <s> “ Kaalepi küsimus on rumal - Hando on hea inimene ! </s> <s> Kurjust ja headust ei saa määratleda . </s> <s> Kõik teate paradoksi , et kõige rohkem kurja teevad head inimesed ! ” </s> </p>
<p> <s> Rõõmsalt sumisedes voolas saal tühjaks . </s> <s> Hando asjatas paberite kokkukorjamisega , nii et jäi koos jüngritega viimaste lahkujate hulka . </s> <s> Ta ei soovinud kuhugi istuma minna , et muljeid vahetada , ta ütles naljatamisi : </s> </p>
<p> <s> “ Lähen koju lapsi üle lugema ja puuduvaid tegema ! ” </s> </p>
<p> <s> See puuduv oli luuletus - </s> </p><lg type="free"><l> Mina räägin . </l><l> Mina olen rääkimise masin . </l><l> Ma pean sõnu suust välja ajama . </l><l> Ma pean välja ajama ja pärast ära koristama . </l><l> Mina pean rääkima . </l><l> Ma olen rääkimisest saadud . </l><l> Ma olen rääkimisele määratud . </l><l> Ma olen see , kelleks te mind olete teinud . </l><l> Teie olete mind tahtnud . </l><l> Teie olete need , kes mind on rääkima pannud . </l><l> Teie olete õpetanud . </l><l> Teie tahtsite mind , </l><l> et ma teid looksin , mu loojad . </l><l> Mind rääkima teile teid endid </l><l> te eneste soovil te panite , loojad . </l><l> Teid olen ma rääkides nägema hakanud , </l><l> teid olen loonud , mu loojad . </l><l> Ma räägin . </l></lg>
<p> <s> Kalle Kurg oli jahmunud . </s> </p>
<p> <s> Kõik oli just paremusele pööramas , midagi nagu hakkas välja tulema , tundus et inimese kehakõne ongi võimeline sünnitama liikumise luulet ; ta avastas oma elukaaslast , nägi teda teiste silmadega , see polnudki Naine , kellele ta Mimeskid pühendanud oli , see oli üks teine Maret Kristal , viimse verelibleni vaimne , viimse hingevärinani ihulik . </s> <s> See oligi munasuuruses ruumis sündinud lind , kasvav läbi une ja teadmatuse . </s> <s> Oi milline pimestav õhuookean oimetu olendi kohal ! </s> <s> Piirdetuse hetk , mil muna mõraneb . </s> <s> Maailma ränkrõõmus priius vajub peale nagu tohutu lainemurd ! </s> <s> Ja siiski suudab too illuke ehmes oma eneseteatamisõhinas tõusta laineharjale ulpima ! </s> <s> Tõus ! </s> <s> Veel kestab tasakaalu avastamise hõiskav imestus - kauaks ? </s> <s> Juba selgub piir , puurisuurune elu , varbadeks võimatus ja suutmatus . </s> <s> Aga tiibades lennutung ! </s> <s> Aga tiibades tume sund ! </s> <s> Aga kiipsjas kehas ihk ehitada maastikusuurune lennuruum ! </s> <s> Maailmasuurune elu ! </s> <s> Kalle sosin kasvas sõnadeks , see loitsis ja sisendas ; Kalle kasvas loojaks , ta lõi rändlinnu lendu oma naise ihus . </s> </p>
<p> <s> Ja siis oligi mimeskitantsija plahvatanud : </s> </p>
<p> <s> “ Sa ei hooli minust mitte üks põrm ! ” </s> </p>
<p> <s> Kalle ei taibanud . </s> <s> Ta oli ju tahtnud aidata lindu koorest välja , ei muud ? </s> <s> Ta oli näinud linnu raplemist , oli pidanud seda ebaküpsuseks , mis aga oli - kas oli ? - linnu vastuhakk , linnuloomuse tung iseolemiseks , iseloomiseks ? </s> <s> Kas Mareti keha linnuks olles elas üle midagi muud kui Kalle vaim linnuks olles ? </s> <s> Ta oli ülimas hämmingus . </s> </p>
<p> <s> Seal tuli lavatööline ja ütles : </s> </p>
<p> <s> “ Seltsimees Kurg , valvelauast paluti öelda : teile on telefon . </s> <s> Kaugekõne . ” </s> </p>
<p> <s> Kurg vihastas : </s> </p>
<p> <s> “ No nüüd on kurat lahti ! ” </s> </p>
<p> <s> Täpselt nii oligi . </s> <s> Helistati Loomingust , tulgu peatoimetaja kohe silmapilk ! </s> </p>
<p> <s> “ Ma olen Tartus ! </s> <s> Ma olen Vanemuises ! </s> <s> Ma teen proovi , saate aru ! ” karjus Kalle Kurg torusse . “ Mis kurat seal vaja on ! </s> <s> Kas vene riik hakkab kokku kukkuma ! </s> <s> Ja kui hakkabki , kas Looming on süüdi ! ” </s> </p>
<p> <s> “ Täpselt nii ! </s> <s> Te olete siis juba lugenud ? ” </s> </p>
<p> <s> “ Mida ? ! ” </s> </p>
<p> <s> “ Aga Helsingin Sanomaid . </s> <s> Te ei teagi ? </s> <s> Seal kirjutatakse , et Looming on ära trükkinud Andrus Rõugu luuletuse , mille ridade esitähed ülalt alla annavad kolm sõna : sini , must , valge . </s> <s> Keskkomitee on tagajalgadel püsti , neil on , kes soome keelt oskavad . ” </s> </p>
<p> <s> Kurg viskas toru hargile , tormas proovisaali . </s> </p>
<p> <s> “ Maret , kallis , ma sõidan kohe esimese bussiga Tallinna ja tulen kohe esimese bussiga tagasi ! </s> <s> Kui mind enam lastakse . ” </s> </p>
<p> <s> Maret tõstis suured kiirgavad silmad , tema abaluud kui tiivanukid olid kaitsetult püsti . </s> <s> Nii raske oli linnust jälle inimeseks saada . </s> </p>
<p> <s> Undavas ja õõtsuvas bussis luges Kalle Loomingust toda Rõugu kuulsaks tehtud luuletust . - </s> </p><lg type="free"><l> Silmades taevas ja meri </l><l> Inimene sinisilmne </l><l> Nagu peoga kühveldet teri </l><l> Imeline valge </l><l> Meeled tuultele valla </l><l> Uued vaod vaotuman palge </l><l> Süda sädemeid kalla </l><l> Tuli kõik neelab alla </l><l> Voogab päev üle lõõsan maa </l><l> Algaman merel kui tõus </l><l> Lebada kauem ei saa </l><l> Geenid veel jõus </l><l> Eestimaa </l></lg>
<p> <s> Viimane salm ainult on hea , mis nad sest laulust trükkisid , mõtles Kalle Kurg , nojah , algajaid autoreid peab ju trükkima , uusi talente avastama , aga kas teksti suurtähed kedagi ettevaatlikuks ei teinud ! </s> <s> Nagu selja pöörad , on mingi jama ! </s> <s> Helsingin Sanomaid ei saa kuskilt kätte , aga arvata võib , mis seal sees seisab . </s> <s> Need on kah - ise veel sugulasrahvas ! </s> </p>
<p> <s> Teet Kallas , kelle Kalle Kurg oli enda asemele jätnud ja kes ilmumisloale pahaaimamatult alla oli kirjutanud , seletas , et akrostihhoniga hakkama saanud Rõuk on kunstiinstituudi tudeng ja tema luulet on varem ilmunud Loomingu Raamatukogu Sõnas . </s> </p>
<p> <s> “ Ta oleks võinud meid vähemalt hoiatada ! ” siunas Kurg . </s> </p>
<p> <s> “ Kas sa oleks siis sisse pannud ? ” </s> </p>
<p> <s> “ Loomulikult mitte . ” </s> </p>
<p> <s> Kallas laiutas käsi : no näed ! </s> </p>
<p> <s> “ Tudeng lendab kõrgkoolist , mind võetakse kohalt maha ja sind pistetakse pokri , ” ennustas Kurg süngelt . </s> </p>
<p> <s> “ Tänan väga , mulle aitab tollest aastapikkusest kõnetunnist KGBs , ” ütles Kallas . </s> </p>
<p> <s> “ Vaadanud siis ette . ” </s> </p>
<p> <s> “ Vaata sina ette või taha või keskele , mis tuleb see tuleb . ” </s> </p>
<p> <s> Mis tulemas , oli üldjoontes teada - pikk parteiline kadalipp . </s> <s> Kirjanike liidu parteibüroo , siis üldkoosolek , siis Tallinna Lenini rajooni komitee , siis linnakomitee , siis EKP Keskkomitee . </s> <s> Sina pisike armetu seisad pika laua otsas , sinu vastas lõpmata kaugel istub võimutäius , kahel pool lauda on tummade koor - ülikonnad , kes ettenähtud ajal tõstavad varruka . </s> </p>
<p> <s> Kirjanike parteibürool võeti põhiküsimuseks , mil moel asjast enamvähem elusalt välja tulla . </s> <s> Kuidas oleks võinud Kallas kaasa arutada Kure süüasja , kui otseselt oli see just tema näpukas ? </s> <s> Ta nõudis samaväärset karistust endalegi . </s> <s> Kuusberg vaatas , pea viltu , ja otsustas : </s> </p>
<p> <s> “ Sinu jätame sellest mängust välja , et su vanad pahandused mõnel pool jälle meelde ei tuleks . ” </s> </p>
<p> <s> Nii jäi . </s> <s> 10. novembril 1981 oli parteiliste kirjanike üldkoosolek , Kalle Kurg üksi vaene patune . </s> <s> Ta tunnetas enda ümber aukartlikku tühjust , nagu oleks ta pidalis . </s> <s> Tehti palju sõnu , kolmest värvist ei räägitud , neid ju ei tohtinud mõtteski nimetada , ja siis vist ei nimetatud ka . </s> </p>
<p> <s> “ Ah tühiasi , mingi suuline märkus ainult , ” ütles Teet Kallas väljas ootavale Jott Teele . “ Kalle näol oli siiras kannatus , ehk küll ta peaks olema vilunud mängija neis õukondlikes mängudes . ” </s> </p>
<p> <s> Jott ei söandanud siis Kallet ootama jäädagi . </s> <s> Teeduga kah ei tahtnud välja öhe minna . </s> </p>
<p> <s> Mõned tulid Kalle Kure juurde , ütlesid : tühiasi , kannata ära , kanna kui auraha ! </s> <s> Aga nüüdsama saalis olid nad vait , suu vett ja kõrvad vatti täis - kolleegid , kelle eest Kurg on olnud valmis ei tea milleks ! </s> <s> Ainult vana Adams oli kirjutanud mitu erakirja ning ametlikult Kuusbergile , ainult tema ; Adams oli kirjutanud ka Kurele : Kas tõesti vallandatakse Teid tühitähjuse pärast ; Teie tähelend ulatus ju sfääridesse , kust kukkumine on kõige tõenäolikum ! </s> <s> Juba tal minevikuvorm , juba tal Kurg ei ulatugi enam sfääridesse . </s> </p>
<p> <s> Kodus pani Kalle Kurg läbikannatatu kirja . - </s> </p><lg type="free"><l> Kui poiss oli </l><l> mäe otsa roninud </l><l> te teate seda klaasmäge küll </l><l> ja meenutas oma elu </l><l> oh et seda metsa ees ei oleks </l><l> hakkas ta pea kohale kogunema </l><l> üha enam pilvi ja </l><l> üles vaadates nägi ta tihenemas </l><l> tohutut </l><l> k ä t t </l><l> mis sa ometi teinud oled </l><l> kõik see mis sa oled teinud </l><l> ei maksa mitte kui midagi </l><l> kõik see milles sind süüdistatakse </l><l> võib muuta kogu su elu </l><l> ja kuigi keegi ei süüdistanud </l><l> tunnistas ta ennast kõiges süüdi </l><l> oh et seda metsa ees ei oleks </l><l> ja klaasmäe helkivast tipust </l><l> nägi ta kuidas </l><l> mets hakkas taganema ja paljastas </l><l> tohutu mustava järvekoopa </l><l> mis kunagi oli olnud </l><l> s i l m </l></lg>
<p> <s> Kadalipp polnud sellega veel läbi . </s> <s> Kuid kõige valusamad , kõige reeturlikumad olid olnud kolleegide vaikivad hoobid : keegi , mitte keegi ei olnud küsinud , milles õieti Kure süü seisab ja milles on nende meelevald omasuguse üle kohut mõista . </s> <s> Täna Kurg , homme keegi teine , kui ainult oleks et mitte veel mina , näis igamees mõtlevat ja lootvat olla tähelepandamatu , mitte hakata silma . </s> <s> Leebe karistus , väga leebe , leebem kui kõrgemalt poolt ette pandud - sellega väljendasid nad oma head tahet , sellest arvasid piisavat protestiks totaalse ülekohtu vastu ; küllap nad tundsid end õiglastena . </s> </p>
<p> <s> Päevad tulid ja läksid ja lugu keriti järjest unenäolisemaks - Sirje Kiin oli Rõugu luuletust ümber kirjutanud ning välismaa sõpradele saatnud nagu unustades või trotsides , et kirjad loetakse postitöötlemise osakonnas läbi ; Sirje sülitati parteist välja kui ridadesse imbunud kahjulik element ; tema peale oli karjutud : Sina annad toitu ameeriklaste propagandale , kes käisid Tallinna pommitamas ! </s> <s> Selle peale pidi isegi Sirje Kiin sõnatuks jääma . </s> <s> Töötuks jäi ta õige pisut hiljem . </s> </p>
<p> <s> Aga luuletuse autor ? </s> <s> Teet Kallas polnud temaga kohtunud , ei enne ega pärast ; Jott Tee kuulis juhtumisi : Andres Rõugul tuli kõrgkooliga hüvasti jätta . </s> <s> Kallis-kallis on sinimustvalgele mõtlemine ; kui kallis võiks olla siis lipp ise , mida pärast-sõja-põlvkond näinudki pole ! </s> </p>
<p> <s> Jott Tee põrkas endise Uluotsa endise maja uksel kokku julgeoleku tegelasega , kelle nime ei taha meeles hoidagi . </s> <s> Too andis kangesti viisakalt teed ja pidas sisenejale ust lahti , arvas vist , et ei tunta ära - või just tolle pärast , et nagunii tuntakse . </s> </p>
<p> <s> “ Mis tollel siia asja ? ! ” küsis Jott Kirjanduse Maja uuelt perenaiselt . </s> </p>
<p> <s> “ Uurib Kristjan Jaak Petersoni ausamba avamise lugu ja Enn Lillemetsa rolli selles , ” ütles Lehte Hainsalu . </s> </p>
<p> <s> “ Ma seal olin . </s> <s> Kõik oli kombes mu meelest . ” </s> </p>
<p> <s> “ Või veel ! </s> <s> Ausamba jalamile olid ju nood kuulsad Kristjan Jaagu sõnad kavandatud - Kas siis selle maa keel Laulutuules ei või Taevani tõustes üles Igavikku omale otsida ? </s> <s> Küsimärgiga lõpus . </s> <s> Sada kuuskümmend aastat vanad värsid , aga ei lubatud ei kivisse raiuda ega vasest sepistada , keelati raudselt ära . ” </s> </p>
<p> <s> “ Ju siis meie maa keel tõesti ei või ! ” ütles Jott . </s> </p>
<p> <s> “ Taga targemaks , Kristjan Jaagu ausamba avamisel ei lubatud Kristjan Jaagu luulet lugeda ; linnavalitsuse kultuuriosakonnas oli päris mõnus kava kokku pandud , seal ju mõistusega inimesed . </s> <s> Rist peale ja kõik , vist partei linnakomitee kultuuriosakonnas - või Glavlitis või julgeolekus , kust mina tean , mina olen parteitu , ja ega parteilased kah tea . </s> <s> Muide , teie kui parteitu ei ole ehk tähele pannud , et ega meie majas parteirakukest enam olegi , selle kaotamine oli minu esimene töö , kui mind siia ametisse valiti ; meie parteipoisid liitusid kirjandusmuuseumi parteitüdrukutega ja ma ei teagi , mis nad teevad või ei tee . </s> <s> Too pimesoole operatsioon muide ei kohanud linnakomitees vähimatki vastuseisu , leiti olevat asjade normaalne käik . ” </s> </p>
<p> <s> Ta valas kohvi kahte tassi , see tegevus vääris vaikust ja täit tähelepanu . </s> <s> Siis ta jätkas : </s> </p>
<p> <s> “ Noh siis mina sinna samba avamisele ei läinudki , et las mõtlevad , miks kirjanike sekretäri pole nii tähtsal ja oodatud päeval . ” </s> </p>
<p> <s> “ Lillemets ju luges . </s> <s> Mõlemat oodi , ” ütles Jott . </s> </p>
<p> <s> “ Kus ma võisin teada , kui seda Enn isegi vist ette ei teadnud . </s> <s> Ja seda täna uurima tuldigi - kes andis korralduse Lillemetsal etelda , kui oli teada , et kavas ei ole . </s> <s> Ma arvasin , et mind kahtlustavad , ütlesin , et igal kirjanikul - ka noorel autoril - peab olema nii palju mõistust ja mälu , et suudab mistahes üritusel omalt poolt lisa pakkuda , kui korraldajad on küündimatud olnud . </s> <s> Siis ütles too , neil on andmeid , et käsk tuli välismaalt . </s> <s> Ta ei jäänudki uskuma , et Lillemets ise selle mõtte peale tuli , hakkas jälle Ameerika Häälest ja tont teab mis rajatagustest niiditõmbajatest ja halbade mõjude alla sattunud noortest rääkima . </s> <s> Et miks Lillemetsal tekstid kaasas olid , tal ikka oli ette valmistatud , keegi ikka oli nöörist tõmmanud ! ” </s> </p>
<p> <s> Hainsalu tõi elektrikannuga uut vett , torkas kannu saba stepslisse , müristas kohvioad - Leningradi kirjanike külakost , kust siis muidu -pulbriks ning mõõtis palju arvas portselankannu . </s> <s> Nagunii tuleb rahvast . </s> </p>
<p> <s> “ See tuurib nüüd juba nädalate kaupa , ” ütles ta . “ Kõige rohkem ajab südame täis , et julgeolek läks ülikooli raamatukokku , tõstis direktor Laine Peebu kabinetist välja , et seal Lillemetsa üle kuulata . </s> <s> Ma ütlesin , see on lubamatu tegu jätta Laine Peebule mulje , nagu olekski Lillemets milleski süüdi . </s> <s> Ma ütlesin , et Lillemets on meil timurlane , käib vanakesi kirjanikke ja nende leski külastamas , täiesti ise omal vabal tahtel , ise tuli selle peale , ja kust me teise niisuguse leiame , kui te Lillemetsa närvid raisku ajate . </s> <s> Siis ta muigas esimest korda ja ütles , et talle isegi meeldib , et ma oma alluvat nõnda kaitsen . </s> <s> Alluvat ! </s> <s> Kes siin kellele allub ! </s> <s> Teenija olen ma siin majas ! ” </s> </p>
<p> <s> Veekann hakkas üleni värisema . </s> </p>
<p> <s> Seni vaikides kohvitasse kuivatanud Kauksi Ülle ütles : </s> </p>
<p> <s> “ Ma sain sellest inspiratsiooni . </s> <s> Ja kirjutasin kah ühe laulu Kristjan Jaagulõ . </s> <s> See on see et – </s> </p><lg type="free"><l> Maarahva laulja om </l><l> ravvast . </l><l> Lagunu keriko kõrvalõ </l><l> tõusnu ku havvast . </l><l> Vähä kõnõldi , </l><l> a lille tuudi , </l><l> lauljat tohi-õi toeta võim , </l><l> muidu lauljat teotas </l><l> uma hõim . </l></lg>
<p> <s> Ja nii edasi . </s> <s> Keelatud Kristjan Jaagu read nimetan kah ära . ” </s> </p>
<p> <s> “ Tubli laps , ilus salm , ” ütles Jott . </s> </p>
<p> <s> Nad vaikisid . </s> </p>
<p> <s> Jott imestas omaette , kui sügav mõte on noorukese Kauksi Ülle salmis . </s> <s> Kohv oli tõmmanud ja valati välja . </s> </p>
<p> <s> “ Kas Lillemetsale ei pandud pahaks hoopis Peet Vallaku Hinge taudi koostamist ? ” küsis Jott . “ Ma kuulsin , et Loomingu Raamatukogus käib Jüri Ojamaa vallandamise protsess . ” </s> </p>
<p> <s> “ Sellest juttu ei tehtud . </s> <s> Ma ei teagi sellest . </s> <s> Mis tolle ammusurnud Vallakuga siis lahti on ? ” </s> </p>
<p> <s> “ Novell Tribunaal . </s> <s> Vist venevastane või nii . ” </s> </p>
<p> <s> “ Kahju Ojamaast . </s> <s> Ja eelkäija Samma läks sama teed . </s> <s> Loomingu Raamatukogu võitleb iga viimse kui numbri pärast , olgu see siis vene või lääne tõlge või - mis eriti kahtlustvääriv - meie oma originaal . </s> <s> Lembe Hiedel ütles lapsesuuga : silmitu saagerdamine käib hommikust õhtuni . ” </s> </p>
<p> <s> “ Ojamaa võib endale medali rinda panna , ” ütles Jott . “ Niisamuti Aksel Tamm , Punaste õhtute purpuri nimelise medali on tulevik talle valmis pannud . ” </s> </p>
<p> <s> “ Too on Runneli parim raamat ; ma kuulsin , et Tamm ei kahetsegi . </s> <s> Asi oli seda väärt . </s> <s> Kuigi Tamm vist teadlikult ei läinud välja vallandamiseni , vist ikka lootis mõistuse võitu . </s> <s> Eks tal ole piiripealseid raamatuid kogu aeg olnud , aga see ! ” </s> </p>
<p> <s> Hainsalu vaatas riiulisse , leidis otsimata ja luges . - </s> </p><lg type="free"><l> Sääl mängisid klarnet ja metsasarv , </l><l> sääl purpurtigusid maabus üks parv , </l><l> näis purpuri värvi sääl maagi . </l><l> Neid ligines loodest suur leegion , </l><l> nii palju neid vaevalt keegi on </l><l> koos korraga kunagi näinud . </l><l> Ent tema ? - Ta veel ei näinud ! </l><l> Ta tantsis tormlikku tangot . </l><l> Fokstrotti ja padespaani . </l><l> Ta põlvede nõtk vetrus maani . </l><l> Too ilus poiss tantsis tangot . </l><l> Ja kargas kaerajaani . </l><l> Ilus pikk poiss tantsis kaerajaani . </l><l> Ei kuulnud kuis purpurne leegion </l><l> maad täitis ; ei mõelnud kas keegi on </l><l> neid kutsund , või nõidund , kust sai see parv - </l><l> ons kutsund neid klarnet või metsasarv . . . ? </l><l> Ilus pikk poiss tantsis kaerajaani . </l></lg>
<p> <s> “ Võimas ! ” kiitis Jott Tee . “ Luuletus peateemal ! </s> <s> Eestimaa uputamine venelaste voogu . </s> <s> Venestamise mehhanism vaatab siit vastu nagu haljad vedrud punase plüüsiga kaetud vanast sohvast ! </s> <s> Tublid poisid , Runnel ja Tamm ! </s> <s> Ideoloogiasekretär Rein Ristlaan oli hirmsasti vahutanud , temap see ilus pikk süüdlane poiss olevat , ise sai ka aru . ” </s> </p>
<p> <s> “ Vaata kui enesekindel ! </s> <s> Või ilus ja pikk ! ” naeris Hainsalu ja valas külalisele veel ühe kohvi . </s> <s> Kuni on . </s> </p>
<p> <s> “ See on leningradlastests kena , et nad kohvi tõid , ” ütles Hainsalu , “ Aga muidu olid nad pretensioonikad , eriti naised , et potšemu net ja pošemu net – miks pole Leninit üheski seinas ja miks pole telekat ja miks pole kohvikoort . </s> <s> Ütlesin , et Leninit pole siin majas kunagi olnud , ja teleka ostmiseks pole limiiti , aga seda ei ütelnud , et eesti koort ostku nad Leningradist , sest meie oleme rahvaste sõpruse nimel ise ilma . </s> <s> Ma ei raatsinud neid õrritada . </s> <s> Vaikisin ja võtsin süü omaks . </s> <s> " </s> </p>
<p> <s> “ Te jätate kõik ütlemata . </s> <s> Mõned arvavadki , et teil pole isiklikku suhtumist . ” </s> </p>
<p> <s> “ Mis siis ! </s> <s> Ma ei soovi piinlikke sõnavahetusi , mul hakkab häbi . </s> <s> Tüli on minu meelest elamise praak , ” ütles Hainsalu . </s> </p>
<p> <s> “ Õnnis Carl Robert Jakobson jälle ütles , et tüli , see ongi tõeline elu . </s> <s> Teie , Lehte , siis ei olegi poliitik ? ” </s> </p>
<p> <s> “ No ei ! </s> <s> Ma olen luuletaja , hoian selle poole , kellele parajasti liiga tehakse , otsin vabandavaid asjaolusid . </s> <s> Tüli tuleb ju pisiasjadest , neist peab leebelt üle olema , paistkugi nood tühiasjad eksistentsiaalse tähendusega . </s> <s> Nagu too müüjatar Kingissepa tänava lihakauplusest , kas ma olen teile rääkinud ? </s> <s> Liha oli letis kõigile näha , saba seisis ja ootas , kuni kell neli sai ja parteikomitee lubas andma hakata . </s> <s> Üsna ees oli üks ohvitser – aukraade mina ei tunne – noh ja tema ei jäänud oma tükiga rahule , tegi skandaali . </s> <s> Müüja ütles leebelt : Ma mõistan , et teil on suur pere , aga kõik on ühesugused , kõigile on lubatud müüa üks kilo . </s> <s> Kus siis ohvitser põrutas – kogu jutt käis muidugi selges vene keeles : Vähe teid veel Siberisse saadetud ! </s> <s> Müüja kostis leebelt vastu : Mina võin Siberisse minna küll , aga teil endal on kauge sinna liha järele käia . </s> <s> Saba hakkas plaksutama nagu heas teatris . </s> <s> Ohvitser korjas oma lihatüki ja tegi et kadus . ” </s> </p>
<p> <s> “ Küllap sai alles nädala pärast aru , mis talle öeldi , ” naeris Jott Tee . “ Vägec poliittund leebelt lihamüüjalt . ” </s> </p>
<p> <s> Keerdtrepist tuldi . </s> </p>
<p> <s> Olid Kaalep ja Asta Põldmäe . </s> </p>
<p> <s> “ Aira Kaal tuleb ka kohe , ” ütles Kaalep . “ Ta juba pööras Õpetaja tänavasse . ” </s> </p>
<p> <s> “ Miks sa arvad , et tuleb , ehk viib tee niisama siit mööda , ” ütles Hainsalu . </s> </p>
<p> <s> “ Kellegi tee ei saa siit mööda viia , ” ütles Kaalep . </s> </p>
<p> <s> Tegi komplimendi , mõtles Hainsalu , Käärile ei oleks ta sellist ju ütelnud ; tegelikult ajab niisugune viisakus vihale - et mehed ei või ka naisterahvast kui inimest kohelda ! </s> </p>
<p> <s> Võeti tsensuuri teema üles . </s> <s> Kellel ei seisaks midagi kuskil kinni ! </s> <s> Kui kaua siis võib ! </s> <s> Aastakümneid seesama omnitsensuur , nii eeleeltsensuur kui eeltsensuur kui järeltsensuur kui järeljäreltsensuur kui tagantjäreltsensuur ja hüdra haare ei lõdvenegi ! </s> <s> Telefonikeelamine , pliiatsiga ette näitamine , kusjuures käsikirjale ei jää ühtki märki , ja vaene toimetaja peab need märgid tegema , arvaku ta seejuures ise mis tahab . </s> <s> Ja pahandust kui palju ! </s> <s> Teinekord püüab toimetaja ise hoolsam olla , juba ise ette aimata . </s> </p>
<p> <s> Kaalep ja Jott hakkasid vanu aegu meenutama . </s> <s> Kaalep möönis , et iga tsensuur on süsteemiks saanud vägivald , kuid näiteks Jõgeverile oli tsensoriamet südametunnistuse küsimus ; olla venestuse tööriistaks , ise soovimata seda venestust ja südamepõhjas kaheldes ka eesti rahva kestmises , tahtis ta eesti kirjandusest ja haridusest päästa mis võimalik ning lükata hävingut silmapiiri taha . </s> <s> Jott meenutas , et Suigusaar pidas ennast kitsa värava vahiks ning valvas , et see veel kitsamaks ei saaks ; papa Jannsen nimetas Suigusaart austet sõbraks ja tsensoriks , kuigi Suigusaar oli võimaldanud Jakobsoni kolme isamaakõne trükkimise , aidanud Sakala luba saada ning koguni varjanud Jakobsoni oma korteris . </s> <s> Kaalep meenutas , et Vilde oli küll nurisenud tsensori verise pliiatsi üle , kuid tsensor Truusmann ei kärpinud Mahtra sõjas ridagi , koguni aitas veel arhiivimaterjalide juurde pääseda , samuti laskis tsensor Raudsetel kätel ajalehes ilmuda , ehkki kohalikud võimud märatsesid , nad tundsid ennast romaanis ära ; ka Johann Voldemar Veski märgib Truusmanni kui mõistlikku meest ja keelehuvilist ; Truusmann kui sõnakuulelik venestaja on ilmunud alles järelpõlvede teadvusse . </s> </p>
<p> <s> “ Raskel ajal hoitakse kokku , ” märkis Jott . </s> </p>
<p> <s> “ Kas meil siis ei olegi praegu raske aeg ? ” küsis Hainsalu . </s> </p>
<p> <s> “ Aga millal meil raske aeg pole olnud ? ” küsis Aira Kaal . </s> </p>
<p> <s> Jott vaatas Aira suuri tugevaid punaseks värvitud küüsi sigaretipakki lahti näppimas . </s> <s> Ain oli põleva tikuga juba galantselt kummardumas . </s> <s> Aira pani suitsu ette , tõmbas mahvi , nihutas tuhatoosi lähemale , jättis sigareti selle servale tormama , kohendas jämedaid merevaigupärleid sini-punasel kitsatriibulisel kleidirinnal , viskas pea kuklasse ja pilgu lakke ning ütles : </s> </p>
<p> <s> “ Mina olen märganud , et toimetajast on üsna kasu ka . </s> <s> Toimetaja on ikkagi professionaalne lugeja , tema märkab üleotsalaskmised ja lohaka sõna kohe ära , kui autor ka on lootnud , et ega nii väga välja ei paista . ” </s> </p>
<p> <s> Aira vaatas kõigile kordamööda otsa oma pisut punguvate silmadega . </s> <s> Silmamunad olid kergelt kollakad . </s> </p>
<p> <s> “ Toimetaja muidugi , me oleme ju kõik reatoimetajad olnud , ” ütles Hainsalu . “ Ja meil endil autoritena on toimetajaid olnud igasuguseid , mõnega sobibki töö , mõnega peab sobitama . </s> <s> Mis kirjanik sa oled , kui raamatud ei ilmu . ” </s> </p>
<p> <s> “ Tsensori seisukohalt , ” jätkas Aira , “ tsensori seisukohalt on valvsus ju vajalik . </s> <s> Asju tõlgendatakse ju mitut moodi , eriti läänes , need seal rakendavad kõige süütumagi kriitika oma propagandavankri ette . </s> <s> Meie ei tea kõiki asju ega saa siis ka hinnata , kas valvsus oli asjakohane või mitte . ” </s> </p>
<p> <s> Uksele ilmus Sergei Issakovi rõõmus habemik nägu . </s> <s> Kohvist ta keeldus , tema huviks oli saada tõend kirjandusmuuseumi erifondi pääsemiseks . </s> </p>
<p> <s> Hainsalu läks teise tuppa seda trükkima , kolleegid võtsid seni professori ette - tema on uurinud Riia , Moskva ja Petrogradi arhiive , mismoodi sealt eesti kirjarahvas paistab ? </s> </p>
<p> <s> “ See on väga põnev materjal ! </s> <s> Tsaariaegne muidugi . </s> <s> Mul peaks varsti raamat välja tulema - Arhiivide peidikuist . </s> <s> Eestlased on lõpmata hulgal tahtnud ajalehti välja anda , iga kirjamees on nõudnud oma lehte ja iga kolmas kirjamees oma ajakirja ja kõigile neile vastati eitavalt . </s> <s> Ajalehtede sõda on põhjalikult esindatud , Veske , Hermann ja Jakobson seisavad tähelepaneliku vaatluse all , hiljem Vilde ja Tuglas . ” </s> </p>
<p> <s> “ On seal midagi eriti naljakat ? ” küsis Kaalep . </s> </p>
<p> <s> “ Naljakat või naeruväärset ? </s> <s> Eestlaste kirg üksteise peale kaevata , kusjuures vene keele oskus on allpool arvestust . </s> <s> Näiteks kanti ette riiklikust kuritööst , mis seisnes Koidula ja Veske mälestusõhtu korraldamises Tartus 1902 ja 1903. </s> <s> Nüüd oli tarvis seletada , kes see kahtlane Koidula oli - Vesket politseivalitsused ju teadsid - ja nii pandigi kirja : estskoi ženštšinõ poeta Koidula . ” </s> </p>
<p> <s> Plahvatas naer . </s> </p>
<p> <s> “ Ma olen alati arvanud , et naine-olemises on kuriteo koosseis olemas , ” ütles Lehte Hainsalu , näpus propusk professor Issakovile . </s> </p>
<p> <s> Kirjanike kongress oli oodatud sündmus kogu maal . </s> <s> Selle eel ja ajal jõudis ajalehtedesse uusi mõtteid - õieti küll vanu üldteada seisukohti , aga neid öeldi esimest korda välja ; ja ikka veel jätkus , mida esimest korda kuulutada . </s> <s> Kõnedeks valmistus kirjarahvas hoolsasti , käis nagu võistlus , kes on julgem , teravam , vaimukam . </s> <s> Punakaanelistesse kongressimärkmikesse kribiti üles viimane kui venevastane lause , need levisid kuluaaridesse , kuluaaridest tänavale , tänavalt tanumatele , kaotasid teel autorinimed , muutusid rahva ühisvaraks . </s> </p>
<p> <s> Jott Tee tuli Olümpiast õue . </s> <s> Mütsi oli ta numbrisse jätnud , ilm oligi selline nagu aknast paistis , kirkalt päiksene . </s> <s> Ta läks täie rinnaga kevadet nautides mööda Komandandi teed üles Toompeale . </s> </p>
<p> <s> Oli 24. aprill 1986. </s> </p>
<p> <s> Siin , ülemnõukogu saalis Lenini bareljeefi all kavatsesid nad kaks päeva järjestikku ütelda tõtt eesti kirjanduse , ühiskonna ja miks ka mitte valitsuse kohta . </s> <s> Seda oli vähemalt kolmkümmend aastat sündsuse piirides tehtud , ja kes võiks väita , et sellest pole tolku olnud - küllap muidu oleks meie elu veel umbsem . </s> <s> Nüüd loodeti midagi erilist , oli ju Gorbatšov ja uutmine . </s> </p>
<p> <s> Jott oli Gorbatšovi kohe tema esimesest kõnest märganud , tollest ühest lausest üldise mulina sees , et nõukogude inimene teeks tööd küll , aga tal ei lasta seda teha . </s> <s> Kas tõesti , oli ta mõtelnud , kas tõesti saadakse aru kõige tähtsamast - meil ei lasta teha oma tööd ! </s> <s> Kui nii , siis on aeg kõik takistav teelt pühkida ! </s> <s> Kui uuta , siis uuta ! </s> </p>
<p> <s> Valmar Adams oli Joti entusiasmi üle muianud . </s> <s> Nõukogude Liidus on ainsaks tööriistaks labidas ja sünteetiline püksituul , ütles Adams . </s> <s> Ta näitas luuletusetoorikut : Uuda , uuda , Aada ! </s> <s> Too kõlas uhkelt kui piima soe sorin lüpsikusse . </s> <s> Aga luuletus oli lõpetamata , nõnda ei saa teada , kas pääseb avalikkuse ette või mitte . </s> <s> Valmar Adams kui suveräänne isik meeldis Jotile , Jott oli viibinud tema kodustel sitanadel ehk situatsiooni-analüüsidel , dotsendil oli ergas vaim vanas ihus , ta kuulis kuuldeaparaaditagi , kui asi põnevaks läks ; kodus oli ta täiesti edevuseta , kehklemiseta , auahnuseta , mida talle loomuomaseks peeti ; kodus oli ta loomulik ja endale hangitud rollist väljas . </s> <s> Ning tookordsel sitanal koorus arusaam : ei aita meid Gorbatšov ega vene värk , me peame end ise aitama . </s> <s> Jotile meenus Tuglase lause aastast 1917 : Vene rahvas - kas suudab tema kõõrdikasvanud ja äramagatud hiiglakeha omandada seda rühti , et kõige lähemal ajal poliitilisi ideaale teostada , milleni veel ükski suurrahvas maailmas pole jõudnud ? </s> </p>
<p> <s> Ja nüüd avas kongressi Valmar Adams kui vanim meie seast , ta oli eelmisest sajandist ega unustanud seda toonitada ; ta oli viimane oma põlvkonnast ja temale jäi põlvkonna viimane sõna . </s> <s> Saal lõi kahisema , nad tundsid Adamsit vaid välispidiselt ; nemad ei saa kunagi vanaks veidrikuks , kes ei luba ennast unustada , nemad ei ole loonud irdriimiteooriat ega kiitnud seda Inno Vase nime all , nemad pole osalenud Narva kommuunis ega õpetanud ülikoolis kõnekunsti , nemad pole teinud professor Gustav Suitsule eksamit kolm ööd-päeva järjest ega ole PEN-klubi liikmed . </s> <s> Nad plaksutasid huligaansetel asjaoludel . </s> </p>
<p> <s> Raskeid lauseid nagu tuumakaid teri langes kõnepuldist . </s> <s> Liidu juhatuse esimees Vladimir Beekman kõneles sotsiaalse väsimuse sündroomist , mida põhjustab sõna ja teo lahknemine , pettus ja korruptsioon , harjumine lohaka tööga erinevais eluvaldkondades ; see on pika aja vältel salatsemise ja salastamise õhkkonnas akumuleerunud tõbi ; kõik mis eesti kirjandus on saavutanud , on saavutatud tohutute kavaldamiste ja täiesti tarbetute keerdkäikude hinnaga . </s> </p>
<p> <s> Jaan Kross esimese sõnavõtjana väitis , et konjunktuurlust meie loomingus silmatorkaval määral ei ole , meie kirjanik ei kirjuta asju , millesse ta üldse ise ei usu . </s> <s> Aga ta ütles : </s> </p>
<p> <s> “ Sekundaarne konjunktuurlus - ütlematajätmine selleks , et ebameeldivusi vältida , kirjaniku südametunnistust mööda elulistekski tuntavate asjade mahavaikimine kirjaniku enese või mahakriipsutamine tema töö modelleerijate poolt - selline sekundaarne konjunktuurlus on meil suhteliselt igapäevane asi . ” </s> </p>
<p> <s> Ja siis läks lahti . </s> <s> Palju oli kuuma aplausi pälvivaid ametivendi , igakongressiseid kõnelejaid ja neid , kes kaua vaikinud . </s> <s> Mats Traat ütles , et pole kakskümmend aastat kõnepuldis käinud , aga nüüd peab ta protesteerima , et tema romaanist Üksi rändan on mitu poognat maha tõmmatud kõige sotsiaalsemaid lehekülgi , misjärel kriitika tõstis kisa romaani vähese sotsiaalsuse pärast . </s> <s> Jaan Kaplinski kutsus ametivendi üles mitte leppima ka keeleliste kohendustega , sõnade asendamise ja lauseliikmete ümberpaigutusega . </s> <s> Siin me peaksime ennast tõesti kokku võtma ja seisma õiguse eest oma sõnale , ütles ta . </s> </p>
<p> <s> Ja ikkagi tuli kongressi nael sealt , kust ei oodatud . </s> <s> Või siiski ? </s> <s> Oli ju Uno Laht seda rauda tagunud palju aastaid . </s> <s> Nüüd ütles ta hiirvaikses saalis ilma vähimagi häälevärinata : </s> </p>
<p> <s> “ Ma ei tituleeri teid ei armsateks ega kalliteks kolleegideks . </s> <s> Teatan , et ma astun kirjanike liidust välja , tõsiselt , lõplikult . </s> <s> Sest ma nimelt ei usu selle auditooriumi siirasse soovi mingite reformide vajalikkusest . </s> <s> Pean silmas kõike seda , mis jäi teil kirjutamata . </s> <s> Tänu vaimsele tardumusele , tänu sellele , et te ei julgenud kirjutada teravaist probleemidest , tänu sellele , et te välistasite neist asjust kirjutamise võimaluse . </s> <s> Vaieldamatult on sel suur väärtus , mis jäi kirjutamata , mis on jäänud kirjanduseks saamata neljakümne nõukogude aasta jooksul . </s> <s> Kus ka eesti kirjandus praktiliselt ei saanud väljendada kõige pakilisemat ajaloost , kõige valulikumaid asju mõistmaks , et nõukogude võim tõepoolest ilmutab vigu isegi tingimustes , kus rahvus kahe generatsiooni vältel muutub minoriteediks omaenda maal . </s> <s> Kõik need võimalused võeti ära kirjanduselt ja neid ei ole talle tagasi antud . </s> <s> See ongi põhjus , miks ma astun välja kirjanike liidust , sest kirjanike liit kui kutseühing ei ole taolise vabaduse eest kunagi võidelnud . </s> <s> Ta ei ole neid õigusi endale taotlenud ja ega see seltskond taotlegi , näiteks presiidium . </s> <s> Minu arvates peaks presiidium lahkuma , viimse kui isikuna . </s> <s> Inimene peab olema uhke selle üle , et ta elab vabal maal või et tema näeb oma rahvuse perspektiivi . </s> <s> Uhkustunne on uhkus isiksuse üle , vastutus iseenda elurõõmu ja enda olemise üle . </s> <s> See on kirjanduse alus , ilma selleta ei saa olla kirjandust . </s> <s> Kirjanduse bürokratiseerimine , kirjanduse kroonustamine on absoluutne , siin ei ole võimalik kaugemale minna ja ainuke moodus sellest pääseda on astuda välja sellest komplotist , mida nüüd teengi . ” </s> </p>
<p> <s> Ihukarvu kergitavas vaikuses astus Uno Laht läbi saali välja . </s> <s> Jott oleks tahtnud tema auks püsti tõusta , aga ei söandanud olla ainuke . </s> <s> Oleks selle kõne pidanud Valton või Rummo või Runnel või Kaplinski , tulnuks reageering teine , ent see mees oli ainult Uno Laht , justkui kolmanda , ainuisikulise leeri mees . </s> <s> Nood neli aga ei oleks saanud sellist kõnet pidada , sest - kuigi Uno Laht rääkis tõtt - oli tõde ka selles , et kirjanike liit ja iga kirjanik üksikult oli ju kogu elu tolle tuhatpäise lohega võidelnud ja nad ei saanud , ei tohtinud nüüdki sellest kõrvale astuda . </s> </p>
<p> <s> Tartusse jõudnud , otsis Jott üles Uno Lahe luuletuse Lermontovi motiividel , mis teda aastaid tagasi oli vapustanud . - </s> </p><lg type="free"><l> - neli tuhat versta </l><l> vohab </l><l> nõmedus ja saast . </l><l> Raskeid sõnu öelda </l><l> on meil kõige raskem </l><l> omaenda , </l><l> omaenda </l><l> kodumaast . </l><l> Ja ta ütles : “ Jumalaga , pesemata Vene , </l><l> orjade ja härrade ja sandarmite riik ! ” </l><l> Öelda tõtt </l></lg><lg type="free"><l> on ränk , </l><l> see needus </l><l> igavene </l><l> - ongi ausa luule </l><l> kõige kõrgem </l><l> liik . </l></lg>
<p> <s> Jott hakkas Lahte riiulisse tagasi suruma , kui tardus : raadio teatas , et 24. aprillil oli Tšernobõli tuumajaamas juhtunud katastroof ja radioaktiivne pilv oli üle Eestigi lennanud . </s> </p>
<p> <s> Ja tema käis tolle maa Toompeale mütsita ! </s> <s> Ja mudilased mängisid liivakastides ! </s> <s> Ja kõikides aedades tehti lõket ja kaevati maad ! </s> <s> Ja keegi ei hoiatanud ! </s> <s> See riik ! </s> <s> See riik !! </s> </p>
<p> <s> Võimas metsviinapuu oli punase kardinalirüü maha ajanud ; tugevad helepruunid väädid kaisutasid nagu sõlmilised sõrmed Koidula 8 maja nukrat alastust . </s> <s> Jott astus risakil väravast sisse , tõukas lahti raske välisukse ning laskis alumisel korrusel törtsti ! kella . </s> </p>
<p> <s> Ukse avas rõõmsalt õhetav Ele Lõhmus . </s> <s> Aga juba tuli sünnipäevalaps ise . </s> </p>
<p> <s> “ Jott laseb alati lühikese törtsu , ma tunnen teda sellest alati ära , ” ütles Betti Alver , majesteetlik oma aupäeval . </s> </p>
<p> <s> Mitte jälgegi nädalatepikkusest närveldamisest igal aastal novembris , mida Alver oli mõnikord Jotilegi pihtinud . </s> <s> Tal pidid ju olema toad kraamitud ja köetud , konjak ja suupisted hangitud , ta ise tujus , vormis ja vaimukas - nimelt vaimu tema juurest otsima tuldi , ta pidi olema võimeline seltskonda sütitama ja ütlema midagi sügavmõttelist igaühele kaasa , mida need elupäevad mäletaksid ja lastelastele jutustaksid , seda nad tulid temalt nõudma . </s> <s> Nad käisid tema juurde karjade kaupa aasta ringi , kuid sünnipäevadel eriti ja juubeli ajal loomulikult , nad tuli järjekorda panna ja seltskondadesse sobitada ; oli moes käia Alveri juures nagu kord Tuglaste juures - kuid mitte nende põluaastatel , siis mitte ! - inimesed jagunesid kahte suurde leeri , need , kes juba olid Alveri juures käinud , ja teised , kes veel ei olnud . </s> <s> Aga Alver oli mõnikord tujutu ja mõnikord magamata , sest oli öö läbi lugenud ja just enne uksekella kuidagiviisi sõba silmile saanud ; enamasti oli tuba kui hundilaut ja delikatesse ei leidunuks hiirelegi . </s> </p>
<p> <s> Peavalud piinasid Betti Alverit , peavalud ja unetus nagu Underitki , nüüd juba õndsat . </s> <s> Kaks oli eesti rahval suurt luuletajat , Alver siin ja Under seal ; Siuru oli andnud Underi , Arbujad olid andnud Alveri , Underi luule sündis lihast ja verest , Alveri luule veest ja vaimust , Under luulendas elu igavikuks , Alver igaviku eluluuleks , Under oli iginaiselikkuse , Alver puhta vaimsuse võrdkuju , mõlemad said juba eluajal müüdiks ; kummagi uksel oli seisnud truu elukaaslane , kes tõrjus pahatahtlikke ja uudishimulikke , Under oli kaotanud Artur Adsoni , Alver Mart Lepiku , nõnda et hilises eas jäid mõlemad troostitu tegelikkusega silmitsi . </s> <s> Alver varemgi – Mart Lepik oli 1962. aasta sügisel kirjandusmuuseumi direktori kabinetis infarkti saanud ja sellest päriselt mitte paranenudki , kuni kustus jõulude eel 1971. </s> </p>
<p> <s> Aga nüüd oli tuba täis rõõmsaid piduvõõraid , kõik saanud loa ja tundnud kohustust tulla . </s> <s> Istuti läbisegi kirjutuslaua , raamatuvirnade ja sohvalaua vahel , igaüks toetas taldriku kuhu sai . </s> <s> Kaheksakümneaastane Betti Alver lõikas energiliste liigutustega päratut rullbiskviiti ning lüpsis suurest termosest kohvi , Renate Tamm ja Ele Lõhmus kandsid köögist võileibu , ülejäänud mekkisid ja kiitsid , ja vadistasid omavahel , et kõik oleks nõnda , kuis Betti kirjutanud . - </s> </p><lg type="free"><l> Mu tuppa kui tuulejuga rümas rahutu rahvavoor . </l><l> Maailmatu mannerguga tuli riidleja mutsumoor . </l><l> Tulid pildipalitu-kandjad , tulid klaasised kasukad , </l><l> eelmündrid ja tooniandjad ja hädapasunad . </l><l> Tuli trüginal kõiksugu tüütuid ja tähtsaid ja tüssatuid , </l><l> tuli süüdlase näoga süütuid ja elus eksinuid . </l><l> Juba könnidel kahanes kaotus , juba vänglejal vähenes jaks . </l><l> Juba laienev elulaotus läks kõrgeks ja kentsakaks . </l><l> Juba selgusid salarõkked . Juba sõna sai sisehääl . </l><l> Juba lõhinal põlesid lõkked jaanipäevasel jääl . </l></lg>
<p> <s> Kui Jott oma tassi sirutas , küsis Betti tasakesi : </s> </p>
<p> <s> “ Kas too daam seal akna all on Velli Verev ? ” </s> </p>
<p> <s> Jott noogutas . </s> </p>
<p> <s> “ Ma ei tundnud Verevat ära , ” ütles Betti . </s> </p>
<p> <s> Kõneldu istus akna all teiste selja taga tähelepandamatuses ja vaatas nägemata silmadega ja kuulas kuulmata kõrvadega nagu teispoolsusest ; ta silmad kuukahvatus näos olid suured ja kirkad ; Velli põdes luuvähki ning oli luuletanud merel aeglaselt jäätuvatest laevadest ; ta oli tulnud täna viimse jõuga oma kodunt siitsamast ümber nurga , ta oli ihanud kirkast vaimsusest viimselt osa saada , ent kohtas kohisevat peomelu , mida polekski kahju hüljata . </s> </p>
<p> <s> Jääkapist toodi šampanja . </s> <s> Usaldati Aivo Lõhmusele . </s> </p>
<p> <s> “ Ärge ainult toruotsa armatuuri poole pöörake , tehke muud mis teete , see on Anna Haava armatuur ! ” hoiatas Alver nagu iga kord varem . </s> </p>
<p> <s> Kirjarahvas vaatas lakke vaikses hardumuses . </s> <s> Joogi kihisemist oli kuulda . </s> </p>
<p> <s> Tõsteti klaasid juubilari terviseks , juubilar ise maitses kaasa , ta ei keelanud ka toas suitsu teha , ütles end noores põlves ise kah seda pattu teinud olevat . </s> <s> Kõik oli nagu peab . </s> </p>
<p> <s> Ja siis tõusis Alver püsti ja küsis , kas kellelgi on baretti , ta tahab üht mängu mängida . </s> <s> Ain Kaalepil oli must barett , ta tõi selle esikunagist kätte , seltskond jäi põnevil ootama . </s> <s> Betti võttis laualt raamatuvirnade vahelt ühe oma vaasidest , keraamilise kruusi , millel tumepruunid naksakad tähed BA , ja ütles asjakohase pidulikkusega : </s> </p>
<p> <s> “ Ma tahan selle maha mängida . </s> <s> Teeme loosid , paneme Kaalepi baretti ja vaatame , kes selle koju viib . ” </s> </p>
<p> <s> Jott Tee silmitses keraamilise reliikvia palet , talle meenus Mart Raua epigramm - või ülistuse milligramm - Betti Alverile : </s> </p><lg type="free"><l> Ja isegi AaBitsa </l><l> AlfaBeedi </l><l> selge A B alguse </l><l> pöörad sa pea peale </l><l> oma initsiaalide </l><l> AntiBarrikaadidel . </l></lg>
<p> <s> Käärid olid , paber oli , loosid said üks-kaks-kolm rulli keeratud ja ühel neist seisis BA . </s> <s> Pühalikus vaikuses läks barett käima . </s> <s> Aira Kaal istus sohval teise akna all ja võttis esimesena . </s> <s> Ta kilkaski kohe : </s> </p>
<p> <s> “ Sõbrad , ärge nähke vaeva , minul on juba käes ! ” </s> </p>
<p> <s> Elevus Betti näos kustus , kui ta endist viisi keset tuba seisis ; ta vaatas Airat uskumatute silmadega . </s> <s> Mitte nõnda ei olnud ta kavatsenud ! </s> <s> Aira viibis tema toas üldse teist korda , hiljuti oli ta käinud siin lepituskätt pakkumas , aga maailmavaade ja veel miski püsis nende vahel . </s> <s> Ent arp oli otsustanud - ja arbuja Betti Alver sirutas BA-vaasi Aira Kaalu poole : </s> </p>
<p> <s> “ Olgu see nüüdsest sinu ! ” </s> </p>
<p> <s> Aira pilk süttis . </s> </p>
<p> <s> “ Ainult see mul puuduski . ” </s> </p>
<p> <s> Kõik taipasid , et midagi oli sündinud , midagi , mis on inimestest ja aegadest üle . </s> </p>
<p> <s> Nagu noor naksak neiu kalpsas Betti mahuka lillevaasi juurde , mis oli lõhkemiseni täis punaseid nelke . </s> <s> Ta rapsas huupi neli-viis neist , raksas varred lühemaks , veel lühemaks , astus ukse juures vaikselt istuva Valmar Adamsi ette ning torkas talle nelgid sõna lausumata rinnataskusse nagu seinavaasi . </s> <s> Valmar Adams tõusis hämmeldunult , mõtles vist kätt suudelda , aga Alver oli juba eemal . </s> <s> Ja nõnda istus Adams oma kaheksakümne seitsmendal eluaastal vaikselt omaette naeratades peo lõpuni , lepitusmärk rinnas , üks käsi kõrvalehte suunamas ja teine kuuldeaparaadiga ette sirutatud . </s> </p>
<p> <s> Midagi nende vahel oli olnud , märgutas Jott , talle meenus , et kord oli Alver küsinud , kui Adamsist juttu tuli : kas siis teie suudate talle kätt anda ? </s> <s> Ja rohkem mitte sõnakest . </s> <s> Too oli toosama kord , kui Jott oli tulnud Alveri poole palvega kirjutada mõni rida oma vana kooli almanahhi jaoks , Jott kui emakeele õpetaja pidi almanahhi eest vastutama . </s> <s> Siis oli Alver ütelnud mõistatuslikud sõnad : No ega need asjad niisama lihtsad ka pole . </s> <s> Ega kirjutanud . </s> <s> Lihtsad polnud tal ehk asjad ei Kaaluga , ei Adamsiga . </s> </p>
<p> <s> Nad olid tookord istunud kõrvuti tugitoolides , Betti oli silmad kinni hoidnud , nagu ammustesse aegadesse vaadates või siis neid vältides , ta oli vaikselt pannud oma käe Joti käele , nagu lohutanud või lohutust otsinud . </s> <s> Nõnda oli meeldinud ka Miina Härmale vahetevahel suhelda - tuge pakkudes ja tuge otsides puudutada kaaslase kätt . </s> </p>
<p> <s> Pärast kodus oli Jott lugenud Lendavast linnast : </s> </p><lg type="free"><l> Meie harjutusklass oli kolmes jaos . </l><l> Ikka seal istusid esimeses reas </l><l> pisikesed pärituuled ja õnneõhud . </l><l> Neil olid heledad heegelmütsid peas . </l><l> roosamannast näod ja prosoodiakõhud . </l><l> Viimseni vagad ja valget verd . </l></lg>
<p> <s> Teises jaos olid tegelased saapanumbriga 100. </s> <s> Aga meie-tegelased olid kolmandas jaos . </s> <s> Sellest siis ehk tõrksus pühendusrida kirjutada ? </s> <s> Oma elulugu kannavad kõik enesega kaasas . </s> </p>
<p> <s> Jott märgutas , kas Alver unetutel öödel peaks meenutama vanu asju , ametlikke kirju sealhulgas , mõnd on ta ju vahel oma külalisele näidanud . </s> <s> Näiteks uue kirjanike liidu funktsionäride Alle ja Toominga kirja aastast 1946 : On palve võtta kriitilise vaatluse alla kodanliku Eesti aegne looming , andes sellele marksistlik-leninlik hinnang ; teatada 1. juuliks , millal ja millises mahus te seda teete . </s> <s> Jott ka sai tookord sellise kirja , Jott ei vastanudki ja midagi ei juhtunudki , sest paljud tegid tolle harakiri ju ära ja võimud läksid päevakorras edasi . </s> <s> Küllap ei vastanud ka Alver . </s> <s> 1955. aastal nurises loominglane Ilmar Sikemäe Alveri ebapuhaste riimide üle Onegini tõlkes ja tõi talle eeskujuks eelmise tõlkija Kärneri riime tüübis rüüd-süüd ja küsis : kas teie ei suudaks nii ? </s> <s> Selle peale Alver keeldus lepingut sõlmimast ning honorari võtmast , mispeale Sikemäe oli sunnitud vabandama . </s> <s> Edaspidi keeldus Alver pensioni vormistamast , väites , et ta pole tundigi selle võimu heaks töötanud ega saa siis ka almust vastu võtta ; Kalju Kääri ja Jott käisid mitu korda Bettil külas ja seletasid , et pensionide raha on tegelikult ju rahva , mitte riigi raha , sest mis raha võiks riigil olla . </s> </p>
<p> <s> Ja veel üks kiri tuli Jotil meelde aastast 1966 , kus Paul Kuusberg teatas , et kirjanike liidu juhatus on algatanud Heiti Talviku rehabiliteerimise ning Talvik ongi rehabiliteeritud . </s> </p>
<p> <s> Betti Alver oli tookord ukse avanud , nägu nutetud , näidanud kirja ning küsinud : Kas ma peaksin nüüd õnnelik olema , kas nüüd ongi õiglus maamunal kehtestatud ; aga teda ei ole ju elavate hulgas ja tema looming on edasi kalevi all ; oh , tänane päev on kõige õnnetum minu elus ! </s> <s> Jotil jäi möönda , et pole jõudu , mis ärataks raiutud metsa . </s> </p>
<p> <s> Aga praegu sumises pidu ja vada . </s> <s> Betti Alver vaatas säravate silmadega ringi - külalised toitsid üksteist omaenese vaimuga ning Bettilegi langes ühtteist osaks . </s> <s> Laiali mindi küllastunult ja rahul , nagu oleks armulaual käidud või rukkipõld talgu korras kokku pandud . </s> </p>
<p> <s> Jott läks koju , tegi Alveri Korallid juhuslikust kohast lahti , et näha , mis Alver talle täna manitsuseks ütleb . </s> <s> Ja Alver ütleski : </s> </p><lg type="free"><l> Ei vaibu , </l><l> ei vaju tuhka </l><l> looja läidetud luuleread , </l><l> kui ta ise põrmu ei pilla </l><l> oma süttivat </l><l> sulepead . </l></lg>
<p> <s> See mure oli Alveril nähtavasti põline . </s> <s> Rohkem kui kord oli ta Jotilt küsinud : Öelge , ega ma ometi valemängija ole ? ! </s> <s> Alveril oli raske uskuda , et tema oma meelest tavalises luuletajaelus on midagi Nobelit väärivat , nagu Jotil oli raske uskuda , et meil võiks olla kedagi luuletajat , kes seda rohkem väärib . </s> </p>
<p> <s> Jott Tee seisis bussi vahekäigus püsti , valmis Tarvastu kiriku juures maha astuma . </s> <s> Ta kummardus allapoole , et aknast teed jälgida ega saanud millestki aru : kõik tundus võõrik ja nuripidine . </s> </p>
<p> <s> Jott oli sõitnud mälestama pastor Harri Haamerit , kes oli jätnud talle sügava mulje ühel juhuslikul rongisõidul , kus nad kolm tundi pinginaabritena olid juttu puhunud , algul igavusest , siis vajadusest lahendada eksistentsiaalseid probleeme . </s> <s> Et rahvas võiks alles jääda , oli olnud hingekarjase põhiline mure ja palve . </s> <s> Hiljem olid nad jõudnud vahetada vaid paar uusaastakaarti , kui Jott sai kuulda , et Harri Haamer on igavikku kutsutud . </s> <s> Matusele Jott ei jõudnudki , tahtis nüüd vähemalt mälestusjumalateenistusest osa võtta . </s> </p>
<p> <s> Rahvast oli alevivahel palju koos ja sauaga bussi suunas vehkiv miilits tundus asjakohane . </s> <s> Ent külanõukogu hoovist paistsid mustad volgad , kõik üksipidi rivis , aknad mihklikuu päikeses kiiskamas , ja tropp hallides ülikondades pikki sihvakaid mehi seisis sõidutee veeres asfaldil ning jälgis tähelepanelikult liiklust , mitte kui kellegi hilineja ootajad , vaid kui silmakoobastesse salvestajad . </s> </p>
<p> <s> Vaest põlualust pastorit ei mälesta ju mustade volgade seltskond , märgutas Jott , miski on pahasti . </s> <s> Külm tuul tuli põue , meenus Betti Alveri palvevärss : Et me suuri surnuid ei mõnita keegi ! </s> <s> Jotile tuli meelde , et õpetaja Haameri matusele oli kuuldavasti läinud paar tuhat inimest , oli peetud isamaalikke kõnesid ja üks pärg oli kandnud trikoloorilinti . </s> <s> Kas tollest see puskimisvalmidus - sinimustvalge mõjub võimudele nagu härjale punane ? </s> </p>
<p> <s> Ka pastoraadi parkimisplats oli hõivatud ; sinna sõitis parajasti Ilmar Moss kultuuriministeeriumi volgaga , miilits jooksis vastu ega lubanud parkida . </s> <s> Kirikuplatsil jalutas vaid tuul , aga sinna keelas sõita tuttuus telliskivimärk . </s> <s> Jott ei jäänud vahtima , kuidas ministri sõiduki asi laheneb , see oli võõras mure , tema oli jalamees nagu eestlaste enamik . </s> </p>
<p> <s> Jott käis ringi , teretas tuttavaid , kuulas , kas keegi on autoga , saaks õhtul Tartu tagasi . </s> <s> Kõik sumisesid nagu ärritatud herilased , Joti tagasisõidumuret ei pandud tähelegi , kaaluti tekkinud olukorda . </s> <s> Täna ja homme pidi siin peetama muinsuskaitse klubide kokkutulek , et korrastada Tarvastu linnamäge ja lossivaremeid ning arutada omi asju , nagu kevadel Keilas kokku lepitud , aga augusti viimastel päevadel tuli karm keeld - ei mingeid muinsuskaitsepäevi , sügistöödega ollakse jännis ! </s> <s> Ja tõepoolest : ümbruskonna põldudel töötasid Dvigateli tehase šefid ; keegi terane poisike teadis , et neil on raadiotelefonid ja puha . </s> <s> Võimas värk ! </s> </p>
<p> <s> Tõesti-tõesti , märgutas Jott , eks ole kaotatud Eesti Vabariik meie kõige tähtsam muinsus , mida kaitsta ! </s> <s> Nad on toda taibanud ja nende mure on põhjata suur ! </s> <s> Nende mure suurusjärgust võiks järeldada , et riik tuleb tagasi ! </s> </p>
<p> <s> Tarvastu koguduse majas oli Haamerite telefon punane kõik need hommikud ja õhtupoolikud , ikka seesama jutt : kas teile on teada , et muinsuskaitse päevad jäetakse ära . </s> <s> Väga palju on meil vastutavaid isikuid ja instantse , kes isiklikult peavad kontrollima ja üle kontrollima . </s> <s> Õpetaja lesk Maimu Haamer jutustas oma lastele ja lastelastele , nii nagu need riburada pärale jõudsid , juba kümnendat korda , kuidas väga viisakas hääl tutvustas ennast Indrek Toomena ning teatas veel üks kord päevade toimumise tühistamisest ja sellega seoses siis ka laupäevase jumalateenistuse ärajäämisest . </s> <s> Ema Maimu oli vastanud , et Harri Haamer pole elu jooksul ühtki väljakuulutatud teenistust ära jätnud ja selle laupäevane on viimane , mis tal kokku lepitud , ja jutluse peab poeg , Mustvee õpetaja Eenok Haamer ning kontsertosas esineb Haamerite perekond ja nii jääb . </s> <s> Telefon vastas : Hea küll , pidage siis ära , aga teie vastutate , et midagi ei juhtuks ! </s> <s> Maimu Haamer soovis helistajale rohket Jumala õnnistust , ja pidi nüüd kolmandalt põlvkonnalt kuulma , mis kõrge mees Indrek Toome on . </s> <s> Siis talle kulub Jumala õnnistus ära küll , arvas ema Maimu . </s> </p>
<p> <s> Eenok Haamer oli teises toas palves . </s> <s> Ta valmistus teenistuseks . </s> <s> Ta luges loosungiraamatust tänase päeva kirjakohta : </s> </p>
<p> <s> Eks ole ju veel ainult pisut aega , kuni Liibanon muutub viljapuuaiaks ja viljapuuaeda hakatakse pidama metsaks ? </s> <s> Sel päeval kurdid kuulevad kirja sõnu ja pimedate silmad näevad pilkasest pimedusest ! </s> <s> Siis tunnevad alandlikud aina rõõmu Jehoovas ja kõige vaesemad inimesed hõiskavad Iisraeli Pühas ! </s> <s> Sest vägivallatsejal on lõpp ja pilkaja saab otsa , ja hävitatakse kõik , kes kavatsevad kurja , kes teevad sõnaga inimese süüdlaseks , kes seavad püünise kohtumõistjale väravas ja tõrjuvad õige põhjuseta kõrvale ! </s> <s> Seepärast ütleb Jehoova , kes lunastas Aabrahami , Jaakobi soole nõnda : Jaakob ei jää nüüd enam häbisse ja ta pale ei kahvata nüüd enam ! </s> <s> Vaid kui tema , ta lapsed näevad eneste keskel mu käte tööd , siis nad pühitsevad minu nime ja peavad pühaks Jaakobi Püha ning kardavad Iisraeli Jumalat ! </s> <s> Ja need , kes olid meeltesegaduses , tulevad mõistusele ja nurisejad võtavad õpetust ! </s> </p>
<p> <s> Päevaloosungiks nõnda siis ebatavaliselt pikk tekst - aga jooja janu oligi suur ! </s> <s> Harri poeg Eenok Haamer tundis südames sügavat rahu ja tänumeelt ning astus majast välja ja teadis , et läheb vastu uutele aegadele , ja tema käekõrval oli vanem poeg Naatan ning isa vaim oli nendega . </s> </p>
<p> <s> Kunagise vallamaja , nüüdse külanõukogu juures hallide pintsakute hulgas seisis Indrek Toome . </s> <s> Ju oli ta siis vaatama tulnud , et midagi ei juhtuks , ehkki oli vastutuse pannud seitsmekümne viie aastase õpetajalese õlule . </s> <s> Mis see võis olla , mis siin juhtuma pidanuks , aga juhtuda ei tohtinud , aga tõenäoliselt ikkagi juhtub , kuna nii ühed kui teised seda ootavad ? </s> </p>
<p> <s> Nad läksid teetõusust üles kiriku poole . </s> <s> Üks imelik töökojaauto oli pargitud kirikuukse vastu , selle ühe külje aknad olid tühjade kartulikottidega kinni pandud , aga tänu päiksele paistis niipalju läbi , et võis aimata kaamera sinist silma , mis varitses kiriku ust . </s> </p>
<p> <s> Haamerid astusid vahvasti ligi . </s> <s> Kabiin oli tühi . </s> <s> Auto ei andnud elumärki , ehkki nad sangutasid furgooni uksi . </s> </p>
<p> <s> “ Ajame selle käula eest ära , ” ütles poeg , tõusis astmelauale , vaatas sisse . </s> </p>
<p> <s> “ Sel pole ju süütevõtit ees , ” ütles isa , kes vaatas teiselt poolt . </s> </p>
<p> <s> “ Sõidab ilmagi , ” ütles poeg , aga jättis järele , sest isa oli avastanud sõiduauto ajalehte lugevate meestega . </s> </p>
<p> <s> Ei nemad teadnud midagi , nemad olevat autoinspektsioonist . </s> </p>
<p> <s> Egas midagi , küsiti siis Moskvits 412s istuvat naisterahvalt , mis asju siin aetakse . </s> <s> Naine läks ähmi täis , käratas : </s> </p>
<p> <s> “ Ega ma oma raha eest siin istu ! ” </s> </p>
<p> <s> Kui töökoja sohver lõpuks tuli , ütles see pikemata : </s> </p>
<p> <s> “ Suu-uur vaabandus ! ” </s> </p>
<p> <s> “ Mis asju te siin ajate , usklikud ei julge kirikusse tulla ! </s> <s> Te ei ole ju kolhoosi töömehed ! ” </s> </p>
<p> <s> “ A mjeil on juuritus ! ” </s> </p>
<p> <s> “ Mis üritus ? ! </s> <s> Usklike õigusi ei luba seadus piirata ! ” </s> </p>
<p> <s> Sohver vajutas starterit , andis gaasi ja auto tagurdas minekut . </s> </p>
<p> <s> Kirik hakkas sisse lööma . </s> <s> Nii palju võõraid nägusid polnud selle seinad veel näinud . </s> </p>
<p> <s> Õpetaja seisis altaris ja tundis , kuidas ta põlved võdisesid tohutus vastutustundes ning hirmus ja vastumeelsuses . </s> <s> Aga ta hakkas kõnelema ; külmas kirikus ja hauaplatside tuules karastatud hääl ei värisenud ning pühakirja sõnade suur rahu voogas pikkamisi häälest jalgadesse , nii et kui ta kogudust õnnistas ja lõpusõnad ütles , märkas ta oma jalgu seisvat kindlalt nagu sambaid altaripõranda küljes . </s> <s> Ja isa ning Isa vaim viibisid siinsamas . </s> </p>
<p> <s> Rõõm haaras õpetaja Haamerit , kui päiksepaiste tervitas kiriku uksel . </s> <s> Paljud tulid ta juurde , surusid kätt ja tänasid . </s> <s> Sähvisid kümned välklambid , ligiastujad said pildistatud eest ja takka . </s> </p>
<p> <s> “ Ma tänan , ma olen täna nagu filmitäht , ” ütles õpetaja . </s> </p>
<p> <s> Muinsuskaitsjate juhid kogunesid tema ümber , Haamer vaatas : Velliste , Laar , Kelam , Pärnaste , Hallaste , Salum - kes veel ? </s> </p>
<p> <s> “ Meid on seitseteist , ” ütles Velliste . “ Ei tea , kas hakkame teile nii suurt tüli tegema . ” </s> </p>
<p> <s> “ Pole parata ! </s> <s> Kui kõik söögikohad on Dvigateli šeffide toitmiseks reserveeritud , siis peab serveeritud saama õpetaja lese lauas ! ” kinnitas Eenok Haamer . </s> </p>
<p> <s> Nad mahtusidki kõik lauda , kui oma pere kõrvale jäi . </s> <s> Ema Maimu , õde Maarja ning Eenoki abikaasa Eha teenisid laua juures ning jutt võis segamatult veereda . </s> <s> Esiotsa oldi küllalt tujutud , sest võimude antud etendus oli muljet avaldanud . </s> </p>
<p> <s> Trivimi Velliste ütles kaunis rusutult : </s> </p>
<p> <s> “ Aga kas meil iseseisvust üldse tulebki ? ” </s> </p>
<p> <s> “ Tuleb ! ” hõiskas õpetaja Haamer , luges ette tänase päeva loosungi ning küsis : “ Kas võib veel selgemat tunnistähte teile olla ! </s> <s> Olgem vahvad ! ” </s> </p>
<p> <s> Külalised Tallinna poole teele saadetud , jäi õpetaja oma ema perega tänupalvesse . </s> <s> Kergendus tuli , pinge langes ja juba võis ta naerusui rääkida kõikidest tähelepanekutest , mis ta päeva jooksul teinud . </s> </p>
<p> <s> Paar tundi hiljem küsis Naatan : </s> </p>
<p> <s> “ Kas mina tohin ka midagi ütelda ? ” </s> </p>
<p> <s> Isa Eenok vabandas ja lubas nüüd teisi kuulata . </s> </p>
<p> <s> “ Ma nägin orelikõrgendikult , et üks pungis põuega mees tuli koguduse laulu ajal külgkoori peale . </s> <s> Ma läksin lauldes talle vastu ja hõiskasin tema poole kogu hingest forte fortissimo , nii kuidas mul veel kopsu mahtu on , ja tolle põu hakkas vilistama , ta haaras põuest ja jooksis trepist alla mis klobises . ” </s> </p>
<p> <s> “ Ma kuulsin seda ! </s> <s> Ma vist nägin ka , ma olin sellal kantslis , aga ma ei taibanud , mis on ! ” hüüdis isa Eenok . </s> </p>
<p> <s> “ Haamerite vägev lauluhääl ajas rikki kalli pealtkuulamise riistapuu , kas meie jõuame eluajaga seda tasa teenida ! ” ütles Maarja Haamer ning kallistas vennapoega . </s> </p>
<p> <s> Jah , see oli võimas vaimulik läbimurre täna siin Tarvastus , mõtles Eenok Haamer . </s> <s> Mis aga saab edasi ? </s> </p>
<p> <s> Kaks nädalat enne Tarvastut oli olnud poliitilise mõtlemise läbimurre ; Hirvepargis oli korraldanud võimsa meeleavalduse Molotovi-Ribbentropi pakti avalikustamise Eesti grupp . </s> </p>
<p> <s> Kolm nädalat pärast Tarvastut tuli majandusliku mõtlemise läbimurre ; ajalehes Edasi ilmus nelja mehe ettepanek viia Eesti täielikule territoriaalsele isemajandamisele . </s> </p>
<p> <s> IME oli sündinud . </s> </p>
<p> <s> Vercingetorix eksis : täiesti saab ära võtta maad , mille pärast ja mille peal tuhanded surnud ; Vercingetorix ei võinud tollal tunda uut tüüpi riigi , nõukogude riigi võimalusi , kus üks või teine maatükk võib lakata eksiteerimast , märgutas Jott . </s> </p>
<p> <s> Mullu sündis üle öö kõigi suhu uus sõna - diktüoneemakilt . </s> <s> Too oli too must kivi , mille tükikesi Põhjarannikul vahest leiti ning poisikesed lutsu viskamiseks pruukisid , teadmata , et kaks sajandit oli Venemaa seda maardlat enda omaks himustanud ja et kohe pärast sõda hakati sellest uraani urgitsema ning et Narvas oli süütu krassilnaja fabrika too hoone , kus esimese nõukogude aatompommi ehitusmaterjal enam-vähem põlve otsas valmis meisterdati . </s> <s> Ja nüüd hakatatakse suurejoonelisi kaevandusi Toolses ja Kabalas , veel üks võimas migratsioonipump asub tööle , eesti keel taandatakse , Eesti maapõu õõnestatakse tühjaks ja õhukeseks nagu munakoor ning kaetakse suitsevate tuhamägedega , kahel kolmandikul Maarjamaast jäävad kaevud tühjaks ja käed rüppe . </s> </p>
<p> <s> Täitub Henrik Visnapuu hoiatus : </s> </p><lg type="free"><l> Hõi , eestlased , </l><l> kaevake kiiremini kukersiiti ! </l><l> Kas teie ei tunne , </l><l> põlevkivi põleb jalge all </l><l> sügaval ! </l><l> Veest </l><l> ei jatku , et kustuta maa-alust tuld , </l><l> mis küdeb sala . </l><l> Kas te ei tunne </l><l> surmavat vingu , </l><l> veel on kõrbenud maitse , </l><l> verd tilgub lehmade nisadest , </l><l> searasv haiseb kui forfaan , </l><l> raudkividki maan </l><l> tõstavad kuumusest kisa ! </l><l> Paksuks on saanud vesi , veri ja üdi . </l><l> Hõi , viimsed südikad , </l><l> tõmmake lihaksed pingu , </l><l> enne kui põleb läbi kaitse </l><l> ja mullakamar ! </l></lg>
<p> <s> Luuletused lähevad täide , märgutas Jott , kas peab tundma aukartust või õudu , kas õudu või aukartust ? </s> <s> Talle tuli meelde , et Alver oli küll õudu tundnud , kui ühel ööl oli kirjutanud : Mida iial ei olnud Võib ilmuda kohe , ja vaevalt mõne kuu möödudes ilmus Tšernobõl . </s> <s> Kas ma seda enese teadmata arbusin ? oli Alver küsinud . </s> </p>
<p> <s> Mullu sai avalikuks salajane fosforiidisõda , mis oli küdenud kuusteist aastat nagu maa-alune diktüoneemakilt . </s> <s> Au ja kiitus eesti geoloogidele , kes loobusid kaitsmast dissertatsiooni , mis oli valminud aastakümneid kestnud armastuses ja enesesalgamises ; au ja kiitus neile , kes Eestimaa allesjäämise nimel ütlesid ära teenitud tunnustusest ja tasust ! </s> <s> Nende käitumine oli sangarlik , aga kui järele mõtelda , siis loomulik ; Jott meenutas üht Jerevani-reisi , kus vennad armeenia kirjanikud viipasid kastevärskes hommikus oma iidsete mägede suunas ja ütlesid : Nendes mägedes on peidus terve Mendelejevi tabel , ent siit ei avastata mitte kui midagi , need on täiesti tühjad surnud mäed ! </s> <s> Neilgi oli ju väljaõppinud geolooge , kes tahtnuksid avastada maavarasid isamaa hüvanguks , aga nad pidid isamaa hüvangu nimel oma täielise hariduse nurka panema nagu tühja kerjakoti . </s> </p>
<p> <s> Ja nüüd oli juba kaks aastat Virust Võruni kogu maa ärevil ja liikvel . </s> <s> Igast kõnepuldist öeldi : isesüttiv diktüoneemakilt ! </s> <s> Vähesed teadsid , mis see on , aga rahvas seostas seda Moskva ja venelastega ning ütles : ei ! , rahvas seostas seda iseseisvuse ja oma riigi võimaluse kadumisega ja ütles veel kõvemini : ei ! </s> <s> Eitamises on eesti rahvas tugev olnud läbi sajandite , eitamises oli rahvas alati ühtne , ta teadis täpselt , mida ei taha . </s> <s> Rahvas teadis ka , mida tahab , ent kuidas seda saavutada , selles mindi lahku ja vastastikku vihaseks . </s> <s> Selge Ei kõrval on ikka puudunud selge Jah , selle asemel on eksisteerinud Seda Küll , Aga . </s> </p>
<p> <s> Praegu elati eituse-staadiumis täisverelist elu . </s> <s> Rahvas uskus ja usaldas akadeemik Endel Lippmaad ja oma kirjanikke . </s> <s> Neli neid oli , Joti ametivendi - Arvo Valton , Vladimir Beekman , Lennart Meri , Ülo Tuulik , üks hariduselt mäeinsener , üks keemiainsener , üks ajaloolane , üks eesti filoloog , kõik neli olid kord olnud sunniviisiliselt oma maast ja rahvast lahutatud , kõik nad olid sõnaosavad ja diskussioonivõimelised , kartmatud ja tulevikuusku täis . </s> <s> Nad panid mängu oma autoriteedi , teadmised ja ülemaailmsed tutvused . </s> <s> Nüüd sai nähtavaks , miks nad olid õppinud mäetööstust , keemiat , ajalugu ja eesti keelt , miks reisinud maailmas , miks unistanud ja kannatanud - aeg oli neid isamaatööks valinud ja ette valmistanud . </s> </p>
<p> <s> See oli revolutsioonijoovastus , mis rahvast haaras ! </s> <s> Raadio , televisioon , ajakirjandus , kõnepuldid olid lahti ja ootel . </s> <s> Kevadärkus oli saabunud pärast poolesajandilist nõidussurma , tuhat oja voolas tuhandet teed pidi jõe poole , mere poole , ookeani poole ! </s> <s> Kes võiks seada sulgu ! </s> <s> Mis võiks tekitada tammi ! </s> <s> Iga piisake , nii arg ja pisike kui üksikult oligi , voogas julgeks ja suureks ühises voolamises . </s> </p>
<p> <s> Midagi võeti vastasleeris ette , kõik mustkunstid pandi mängu : Tartu rahu aastapäeval Tartus demonstreeriti miilitsakilpe ja verekoeri , vana vabariigi aastapäeval Tallinnas Tammsaare juures hajutati rahva sekka nagu maleruute pidi kisendajad ja mahaplaksutajad ja lollitajad - täpselt nii kui Gustav Suitsu vastu Olevistes - , seekord oli neid ennem treenitud Komsomoli staadionil , aga hilja kõik ! </s> <s> Karl Vaino olevat kavatsenud öölaulupeole saja tuhande laulva revolutsionääri vastu saata tankid kui kõige käepärasema vahendi , aga see uid maksis talle partei esimese kirjutaja koha ning Gorbatšov koristas tema Moskvasse , sest tankide aeg polnud enam - või polnud veel ? </s> <s> Karl Vaino asemele istutati teine Vaino , too pagendatud ja Nicaraguas küpsetatud Väljas . </s> <s> Mitusada tuhat hõiskehäält tervitas lauluväljakul Väljase kojutulekut , selle mehe peale pandi lootused ja kohustused . </s> </p>
<p> <s> Jott Tee märgutas : Nüüd ma tean , mis tähendab tolle hiidlase nimi - Vaino Väljas : me oleme Liidust väljas ! </s> <s> Jah , teisiti ei saa see olla , kõik märgid näitavad , ajalugu hakkab teist keerdu peale tõmbama . </s> </p>
<p> <s> Jott elas kui palavikus , ta pidi igale poole jõudma , iga päev toimus kuskil midagi , kõikjal tehti suuri asju ning jott teed andsid endale aru , et just nemad just siinsamas just praegu teevad ajalugu ning nad tahtsid seda üle võimetegi hästi teha . </s> <s> Igamehele tundus , et just tema on maavärisemise epitsentris , et just tema silme all kerkib Atlantis veest . </s> <s> Igamees arvas , et just tema on hing Eestimaa ihus või vastupidi - just tema ihus on Eestimaa hing . </s> <s> Tegelikult nii oligi . </s> <s> Oli nii , nagu Betti Alver kolmekümne aasta eest kirjutanud : Sa ju kumised , Sa ju kumised kaasa ka praegu , Sina õnnetu-õnnelik ! </s> <s> Ja viimases , värskes kogus ütleb Betti Alver suisa : </s> </p><lg type="free"><l> Must Vari </l><l> kõplab kinni </l><l> kõik heledad </l><l> pilvepraod , </l><l> maas </l><l> üleni upuvad uttu </l><l> kodused </l><l> kartulivaod , </l><l> vihm ulub </l><l> nagu ei unuks </l><l> tal vana vettinud </l><l> vimm - </l><l> kuid äkki </l><l> ärevad hääled </l><l> läbi lahtise uneukse </l><l> kuskil hüüavad : </l><l> “ Sim-sala-bim ! ” </l></lg>
<p> <s> Tornikella , tormikella , kirikukella hääl kutsub kellakuuljaid ! </s> <s> Ärgake , Baltimaad ! </s> </p>
<p> <s> Terve selle kauni ja kordumatu 1988. aasta sõitis Jott Tartusse ja Tallinna , Rakverre ja Pilistverre ja Tahkunasse , kiirustas Hirveparki ja lauluväljakule ja linnahalli ja ülikooli aulasse , Tammsaare manu ja Pika Hermanni juurde , Estoniasse ja Toompeale . </s> <s> Aina uued nimed kerkisid üles , aina värskemad muljed murdsid esile , aina selgemaid nõudmisi sõnastati ja kõik kokku oli üks pimestav taevasse kerkinud meri , mille vaba hääl mühises ööd kui päevad . </s> </p>
<p> <s> Oli kadunud nii hirm kui aukartus Moskva ees , ning Eesti NSV ilmategijate ees seda enam . </s> <s> Ülo Tuulik jutustas kord kitsamas ringis , kuis ta Atlandi ookeanil avas illuminaatori akna ja hõikas troopikaöösse koduste hirmuvalitsejate nimed ; maailma koordinaatidel nende mõju kadus ; kusagil Numiibia traaversil ei tähendanud Leonid Lentsmani nimi kõige vähematki . </s> <s> Igamees saab oma vabaduse painajatest vabaks omal viisil , paljudki sel viisil , et näevad oma silmaga : teised on juba vabaks saanud - ja neid ei karistatagi ! </s> <s> Nagu lastemängus : Kes kardab musta meest ? - Ei keegi ! </s> </p>
<p> <s> Aga kartmatuid püütakse kavalal kombel , teadis aastaid Moskvas veetnud ja nõukogude korda algallikast tundev Mats Traat ; pika proosa mees kirjutab otsesõnalisi , peaaegu ilma kunstilise sõnata ajalaule , tahtes hoiatada , veenda , loitsida , manada . - </s> </p><lg type="free"><l> Suur rahvas , lausvalitseja , </l><l> peida ära silmad , vaata maha , </l><l> seal näed sa tõde - vihmaussi , </l><l> kes kodutult </l><l> vingerdab kuuma päikese käes , </l><l> väljauhutud oma sünnimullast . </l><l> Iga rahvas on iseendale Messias </l><l> ja pole teist Messiast tema kõrval . </l><l> Kellel on silmad , see vaadaku ! </l><l> Aga nad ei näe piimajõgesid , pudrumägesid , </l><l> vaid tühja lagedat maad ; suur rahvas , </l><l> pane tähele vihmaussi saatust . </l></lg>
<p> <s> Äratuskell helises Moskvas NLKP Keskkomitee 1985. aasta aprillipleenumil , väideti Eestimaa Rahvarinde kongressil . </s> <s> Kellele seal , aga paljudele muinsuskaitse või rahvusliku sõltumatuse partei või rahvarinde asutamisel , paljudele öölaulupeol , paljudele 40ne kirjas , paljudele Juhan Liivi ja Betti Alveri luules , mõnedele Sakala kirjasaatja Andres Dido Eesti sõalaulus läinud sajandist , aastast 1882 - </s> </p><lg type="free"><l> Kõik Eesti riigi vaenlased </l><l> on haganate sarnased , </l><l> kui põllul tuli põletab . </l><l> Nüüd orja unest ärkame </l><l> ja ühes sõtta tõttame , </l><l> sest priius läigib meie eel </l><l> ja Eesti Vabatriigi peal ! </l></lg>
<p> <s> “ Tere , Koidula , ” ütles Jott . </s> </p>
<p> <s> Lehte Hainsalu naeratas ja kohendas tuulesoengut : Koidula juuksed olid kindlasti kammitud . </s> </p>
<p> <s> Jott oli ennegi teda nõnda tervitanud , nad kohtusid sageli Õpetaja tänavas : Kirjanduse Maja oli saanud muljete ja informatsiooni vahetamise klubiks , kust kirjanikud päeva jooksul läbi käisid ja kuhu astus tänavalt sisse kestahes , et samutimõtlejate seltsis hinge kosutada . </s> <s> Muidu ju kippus igamees kartma , et tema üksi mõtleb vene riigi vastaselt . </s> </p>
<p> <s> Tartus oli mujal ka parajaid paiku linlaste igapäevasteks kohtumisteks , viimati olid nad Jotiga trehvanud Barclay platsis , kus Hainsalu oli esinenud eesti sõdurpoegade vene väe vägivalla eest kaitsmise üritusel . </s> <s> Mis teie siin teete , oli Hainsalu küsinud - Jotil ju lapsi polnud , sõdurpoisse siis ammugi . </s> <s> Sedasama mis teiegi siin , oli Jott vastanud - Hainsalulgi polnud ajateenijaid , ta lapsed olid liig suured ja lapselapsed liig väiksed . </s> <s> Nii peabki olema , oma asja ei aeta rahva asja nimel , märgutas Jott Tee . </s> </p>
<p> <s> Mis ta selle Koidulaga silmas peab , mõtles Hainsalu , kas Jott on tõesti märganud , et mina ei lähtu enesest , ei mõtle enesest , ei luuleta enesest , olen seda tüüpi luuletaja , kelle elulugu pole tema lauludes , kel polegi elulugu , kes ei arvagi kuulutusväärseks ei oma hingelugu ega vaimulugu , kes varjab end , kaitseb end , otsib ennast enesesarnastes teistes , mõtleb end teisteks - Joti meelest Koidulaks ? ; enesestluuletajad on eksitusse sattunud , arvates et teen enesekriitikat - seal kus arvan end ühiskonnakriitikat tegevat . </s> <s> Aga sellel polnud tähtsust . </s> </p>
<p> <s> “ Armas vaadata , ” ütles Hainsalu ja viipas sinimustvalgele , mis plaksus ja plagises tihenevas õhtuhämaruses . “ Võttis jalad nõrgaks , kui Muinsuskaitse Seltsi noored tugevad mehed kolme kõrvuti palakat – sinist , musta ja valget – nagu kolme lippu mööda kandsid ; seisin tookord raudteelaste klubi ees ja nutsin koos teiste naistega . </s> <s> Väikese ajaga oleme palju tagasi saanud : lipu , jõulud , riigikeele , vööndiaja . </s> <s> On jäänud veel riik . ” </s> </p>
<p> <s> “ Riik ja territooriumi terviklikkus , ” ütles Jott . </s> </p>
<p> <s> Nad meenutasid , millal oma riigi kui realiteedi tunne tekkinud oli . </s> </p>
<p> <s> “ Mullu loominguliste liitude juhatuste ühispleenumil , ” ütles Hainsalu . “ Tõnu Tepandi laul oli nii kõikvõimas , et mulle tundus riik käes olevat , tulin Toompealt alla ja vaatasin hämmastusega , et rahvas ei teagi , võtab ikka endiselt kaubamajas saba ära , küsimata , mida nimelt andma hakatakse . </s> <s> Aga Toompeal hakatakse vabadust andma , tahtsin neile ütelda , tormake sinna , võtke seal saba ära , enne kui on hilja . ” </s> </p>
<p> <s> “ Kas mäletate , esimesel päeval oli pleenumi presiidiumis kogu ENSV juhtkond , peale Tepandit teisel hommikul seisis Indrek Toome ihuüksinda juubeldava rahva vastas ja mulle tundus , et ta sai aru , mis tal teha tuleb , ” ütles Jott . </s> </p>
<p> <s> “ Lipu heiskamisel Pikka Hermanni oli ülev tunne , see oli mitme põlvkonna unistuste täideminek , ” ütles Hainsalu . “ Ma vaatasin tasakesi ringi - mehedki nutsid häbenematult , vanad ja noored , nii noored ka , kes pole seda lippu elu sees näinud , aga nüüd tundsid ära . ” </s> </p>
<p> <s> “ Mina sinna ei saanud , olin põlvega lõikusel , ” ütles Jott . “ Aga Balti kett on mulle meelde jäänud kui midagi kujuteldamatult suurejoonelist . </s> <s> Seda olevat sputnikult pildistatud . </s> <s> Kaks miljonit inimest käsikäes kuuesajal kilomeetril oma kodusel kamaral , läbi kolme riigi . </s> <s> Maailm pidi nägema : meil on tõsi taga . </s> <s> Muide , kuskandis teie seisite ? ” </s> </p>
<p> <s> “ Olin kodus teleri ees ja mõtlesin Juhan Liivile , et eks tema ole selleks päevaks luuletuse kirjutanud : Küsime , kunas tuleb , kunas tuleb aeg , Mil me , lipud käes , kõrvu seisame , Kui enda vabadusele laulame , Kui me vabadusele tänu anname ! ” ütles Lehte Hainsalu . “ Mina küll ei oska mõelda , mis sellega muud on silmas peetud kui Balti ketti . </s> <s> Tähelepanuväärne , et küsilause lõppu pani ta hüüumärgi . ” </s> </p>
<p> <s> “ Tõepoolest ! ” ütles Jott . “ Mul pole seda salmi meelde tulnud . </s> <s> Siis ka mitte , kui seisin ketis . </s> <s> Mina olin Säreveres ja vaatasin hobutalli heinatorni sinist kuplit päiksepaistes , see oli muinasjutusinine nagu kuulus Bibi-Hanumi kupli jäänus Samarkandis . </s> <s> Mõtlesin , jätkuks meil mõistust mitte lasta sel heinatornil laguneda kui eelmise ühiskonna mälestusmärgil . ” </s> </p>
<p> <s> “ Kirjutage sellest ! </s> <s> Meie asi on kirjutada ! ” </s> </p>
<p> <s> “ Ei ole aega . </s> <s> Elatakse kiiresti . </s> <s> Hüvasti ! ” </s> </p>
<p> <s> “ Head sünnipäeva ! ” </s> </p>
<p> <s> Oli jõulukuu esimene päev 1989. </s> <s> Oli rahvusülikooli sünnipäev . </s> </p>
<p> <s> “ Ah soo ! </s> <s> Muide , ” pöördus Jott ümber . “ Mulle meenus , et ülikooli alusideeks sai Jaan Tõnissoni impulsiivne rusikaga põrutus lauanurgale 1905. aastal , kui ta vaidles revolutsiooniliste vene üliõpilastega aulas : see on meie , mitte teie ülikool ! </s> <s> Ja siis neliteist aastat hiljem avaski eesti ülikooli . </s> <s> Mõtlematu mõttevälgatus saab ikka teoks ! ” </s> </p>
<p> <s> “ Annaks taevas , et meie mõttevälgatused oleks asjakohased , ” ütles Hainsalu . “ Et me julgeks unistada ! </s> <s> Unistused täituvad , kui ka aegade pärast . ” </s> </p>
<p> <s> Jott Tee ja Lehte Hainsalu mõlemad olid vilistlased , see oli nende pidupäev samahästi kui kõigi tartlaste oma : igas suguvõsas on ju teklikandjaid leidunud . </s> <s> Alma mater , toitja ema , nii halbades kui vähem halbades aegades ikka parim ema . </s> <s> Hainsalult oli ülikool tellinud kaheksakümnendaks juubelipäevaks luuletuse ; tellimus sobis Hainsalu vaimu valmisolekuga ; juhuluuletus sellest ei tulnud , sellest sai ajalaul . </s> <s> Juubelikomisjonis kerkis mõte avalikust etlemisest linnarahvale . </s> <s> Kui juba , siis juba : Hainsalu valis oma tekstile lisaks eesti isamaaluulest mõned paremad palad ja palus Jaan Toomingat , kas tema ei aitaks esineda . </s> <s> Tooming oli hakkaja mistahes isamaaliseks ürituseks ; nad vaatasid välja kohagi - raekoja platsis kaubandusvalitsuse rõdult tahtsid nad oma läkitust hõigata . </s> </p>
<p> <s> Aastakümneid oli Hainsalu lugejatega kohtunud , kriitikajulgust , vastuhakkamist ja isemõtlemist õhutanud , siis kui seisakulained kippusid üle pea kokku lööma , oli ta lootust ja usku jaganud ; nüüd siis kuulutas ta kõikidelt treppidelt rõõmu ja rahu , ehk küll rõõmuks ja rahuks põhjust veel ei nähtud . </s> <s> Tardumuseaegadel pidin ma avalikku rahulolematust turgutama , mida paljud ei söandanud ; nüüd kus kõik julgevad väljendada oma aastakümneid tõrjutud nördimust , nüüd siis on aeg meil edasi vaadata , mõtles Hainsalu , kriitika on tagasivaatav ning jääb tõttamisele jalgu . </s> </p>
<p> <s> Kaubandusvalitsuse rõdu oli halja pohlavanikuga ehitud , telepoisid paigutasid mikrofone ja prožektoreid . </s> <s> Tõesti-tõesti , sellest ei pääse , mõtles Hainsalu , ma pole ju mingi deklamaator , ja veel koos Jaan Toomingaga , kus oli mul hull mõte , mis peab Tooming minust arvama , kui mu kunsti kuulda saab ! </s> <s> Teda haaras paanikalaadne ärevus , põlved võdisesid ja suu kuivas . </s> <s> Ainult mitte mikrofoni ja kaamerat ! </s> <s> Ometi olid need paratamatus . </s> <s> Veel kolm minutit edasi lükata , mitte veel kohe peale hakata , las ma vähemalt enne neelatangi - oh õudust ! </s> <s> Telepoisid andsid märku rõdule astuda : kaamera käib ! </s> </p>
<p> <s> Raekoja plats vakatas . </s> <s> Ei mingit rahvakogunemiste laadamelu . </s> <s> Ega kirikuköhatusi . </s> <s> Oli vaikne harras kodune pimedus , kust telemehed silmahakanud nägusid välja valgustasid . </s> </p>
<p> <s> Nad alustasid Koidulaga . </s> <s> Siis pakkusid Liivi , Haavat ja Sööti . </s> </p>
<p> <s> Ja siis tuli tänane tekst . </s> <s> Pühalikult kordas raekoja plats Hainsalu ridu nagu palves või tõotuses . - </s> </p><lg type="free"><l> meie hoida on Eestimaa </l><l> MEIE HOIDA ON EESTIMAA </l><l> meie hoida on eesti keel </l><l> MEIE HOIDA ON EESTI KEEL </l><l> meie hoida on eesti ülikool </l><l> MEIE HOIDA ON EESTI ÜLIKOOL </l><l> põlvest põlve </l><l> PÕLVEST PÕLVE </l><l> meie ei unusta meie ei väsi </l><l> MEIE EI UNUSTA MEIE EI VÄSI </l><l> kuni püsib eesti ülikool püsib eesti keel </l><l> KUNI PÜSIB EESTI ÜLIKOOL PÜSIB EESTI KEEL </l><l> kuni püsib eesti ülikool püsib eesti rahvas </l><l> KUNI PÜSIB EESTI ÜLIKOOL PÜSIB EESTI RAHVAS </l><l> alma mater toitja ema </l><l> ALMA MATER TOITJA EMA </l><l> mõnel rahval ei ole muud väge kui tema kultuur </l><l> MÕNEL RAHVAL EI OLE MUUD VÄGE KUI </l><l> TEMA KULTUUR </l><l> mõnel rahval ei ole muud väge kui tema keel </l><l> MÕNEL RAHVAL EI OLE MUUD VÄGE KUI </l><l> TEMA KEEL </l><l> meil on eesti kultuur me oleme suur rahvas </l><l> MEIL ON EESTI KULTUUR ME OLEME SUUR RAHVAS </l><l> meil on eesti keel me oleme suur rahvas </l><l> MEIL ON EESTI KEEL ME OLEME SUUR RAHVAS </l><l> me oleme seda alati teadnud </l><l> ME OLEME SEDA ALATI TEADNUD </l><l> sellepärast olemegi elavate kirjas kui rahvas </l><l> SELLEPÄRAST OLEMEGI ELAVATE KIRJAS </l><l> KUI RAHVAS </l><l> meie ei ole lasknud ennast hävitada </l><l> MEIE EI OLE LASKNUD ENNAST HÄVITADA </l></lg>
<p> <s> Tasane kodune õhtutuul puhus Jaan Toomingale ja Lehte Hainsalule näkku . </s> <s> Sõnad voolasid , rahvas hingas ühes rütmis , nad olid õnnelikud siin rõdul ja seal all . </s> </p>
<p> <s> Ma tahan olla vaba kirjanik vabal maal , ei muud , mõtles Lehte Hainsalu . </s> <s> Ta oli esimese põlve haritlane , ta oli tunginud nagu võilill läbi asfaldi , selle peale oli ta jõud kulunud , kas võis ta veel õitsemisele mõtelda ; eestlastel ongi aina esimese põlve haritlased , kuna teine ja kolmas põlv on tiivad saanult maailma avarustesse ja teistesse rahvastesse kippunud . </s> </p>
<p> <s> Hainsalul oli kolm koolitatud last ja oma lapselapsi tahtis ta koolitada , kuni tema silmad veel lahti seisavad . </s> <s> Haritud inimene ja haritud maamuld - ühevõrra küsivad need vaeva ja tööd ja hoolt , mitme sugupõlve lakkamata tööd ja hingejõudu . </s> </p>
<p> <s> Sada järjestikust põlvkonda ühtsama haritlassugupuud nagu Indias - see peaks olema võimalik ja jõukohane , sinnapoole tulebki siht seada , seda unistada , mõtles Hainsalu . - </s> </p><lg type="free"><l> meid tuleb palju sugupõlvi </l><l> MEID TULEB PALJU SUGUPÕLVI </l><l> siin sellel tuulisel Maarjamaal </l><l> SIIN SELLEL TUULISEL MAARJAMAAL </l><l> Jumal aidaku nüüd ja igavesti </l><l> JUMAL AIDAKU NÜÜD JA IGAVESTI </l></lg>
<p> <s> Jott Tee noppis peotäie siniseid stsillasid Õpetaja 12 akna alt . </s> <s> Neid viidi igal aastal Juhan Liivile ja Liivi laureaadile . </s> <s> Kakskümmend viis aastat tagasi asutati Alatskivil too ühe luuletuse auhind , neli aastat lasti toda läbi pahanduste välja anda , siis kukkus viisteist aastat vahelt välja , mil üritus keelatud oli , ja nüüd minnakse seitsmendat - või üheteistkümnendat - puhku . </s> <s> Auhinna pälvinut on püütud saladuses hoida , põnevust kruvida : tulge Alatskivile , saate näha ja kuulda ; ent ikka alati kippus tähtis nimi välja tilkuma , uudishimu oli suur nii võimalike ihaldajate kui kiibitsejate hulgas . </s> <s> Nüüdki oldi enam-vähem kindlad - too on Kalju Lepik , suur pagulasnimi . </s> <s> Tuleb Lepik ise ka ? </s> <s> Hindab ta Eesti vastse vabaduse astet nii kõrgeks , et tulla otsustab ? </s> </p>
<p> <s> Lepik ei olnud kodulugejale enam võõras nimi , temalt oli värsivihik ilmunud , ta oli antoloogias esindatud , mõnigi tema luulekogu käis ringi ümberkirjutatult või salakaubana toodult , mõnd tema raamatut olid umbkeelsed piirivalvurid koos muude väljaannetega merest veekindlast pakist õngitsenud ja rahaks teinud ja nõnda levitanud ; tal oli Stockholmis külas käidud ja viimselt olid kodueesti kirjanikud Helsingis ulgueesti kirjanikega kohtudes temagi kätt surunud . </s> </p>
<p> <s> Tänased auhinnavärsid pärinesid mullusest Loomingust , paar kohta oli Jotil meeles . - </s> </p><lg type="free"><l> Maarjamaa , sa oled mu leib ja mu liha . </l><l> Sa oled mu nälg </l><l> ja mu viha . </l><l> Ma olen su jalajälg . </l><l> Kokkukägardatud päike maa kohal , </l><l> vee kohal . </l><l> Päikese raud hõõgub veel . </l><l> Vanad ja nõgised sepad </l><l> taovad lootuse laotust </l><l> Maarjamaa kohale . </l></lg>
<p> <s> Kalju Lepik oleks tahtnud oma esimest Eesti-teekonda vaikuses sõita , imeda endasse varakevade värve , hääli , lõhnu , maitseid , aga teda kisti aknatagusest maastikust autosalongi häältesse ja lõhnadesse ning sõnadesse , sõnadesse , sõnadesse ; pühendumise pühalikkuse rikkus kerglane naerukas rõõm . </s> <s> Ta sõitis Juhan Liivi maadele , ta oleks tahtnud mõtiskleda , mida ütelda seal koolikatuse all kui korraks kojutulija või ka Liivi haual kui Liivi austaja . </s> <s> Ent kas seda saabki ette mõelda ? </s> <s> Eks ole ta ju pool sajandit unistanud sellisest sõidust , viimseni kujutlenud , kuidas kõik võiks olla - ent miski pole selline . </s> <s> Ametivendadel on mõnelgi koduskäik tehtud ja taastulek värsistatud . </s> <s> Nii Hannes Oja : </s> </p><lg type="free"><l> Kuidas ootuses oli terekäsi valmis </l><l> puudutama seda maad , </l><l> kus seespool tunnete vallimüüri </l><l> üks surnud fontään </l><l> muutus elavaks veeks . </l><l> Maa oli ees armulaualeivana </l><l> andmaks osa igavesest osadusest . </l><l> Maale hoitud terekäsi </l><l> läbis taldade kaudu südameni </l><l> üle kaisutava tunde </l><l> astudes pühale maale - </l><l> Maarjamaale . </l></lg>
<p> <s> Lepik oli valmis olnud kõigeks , mis ka ei juhtuks . </s> <s> Enn Nõu oli talle jutustanud oma muljeid , kuidas armastatud Tallinn oli olnud hall ja kulunud , majad olid vaikinud ja häbenenud , ning Nõusid oli pettumus vallanud , Enn oli oma sinimustvalge lipsu kohe halli vastu vahetanud . </s> <s> Aga lõpuks oli ta oma maa ikkagi ära tundnud . </s> <s> Äraminemise ja tagasitulemise maa , mõtles Lepik . </s> <s> Ei enam Hannes Oja Olikordmaa . </s> </p>
<p> <s> Ta mõtles kohtumisele poolõdede ja vana emaga , keda polnud viiskümmend aastat näinud . </s> <s> Kohmetuse võitmine , võõrastuse ja süütunde ületamine , sõnastamatu sõnastamine oli see olnud , mälestuste meenutamine ja unistuste sobitamine reaalsusse oli see olnud . </s> <s> Kas neli õunaveerandikku tunnevad end õunana , kui veerandikud korraks jälle kokku pannakse ? </s> </p>
<p> <s> Võõrsil oli ta luuletanud : </s> </p><lg type="free"><l> Miks kumin kella valati </l><l> kui rõõm , kui rusuv raskus ? </l><l> Memm avas piibli alati , </l><l> kui kumin kambri laskus </l><l> kui lind . </l><l> Ma tiivalöökidest </l><l> jäin kaasa kumisema . </l><l> Kas kumin kellalöökidest , </l><l> kui piibli avas ema ? </l></lg>
<p> <s> Seal Alatskivil loetakse kindlasti tema luulet . </s> <s> Kas ka seda luuletust ? </s> <s> Kalju Lepik mõtles , et tegelikult on luuletuskogu elav organism ja leheküljed , mis on kogust välja kistud , kaotavad palju oma löögijõust , puudub vajalik atmosfäär , seos ümbrusega . </s> <s> Kindlasti küsitakse seal , kuidas ta kirjutab , seda küsitakse ikka igalpool . </s> <s> Peaks ehk ütlema siis , et algtõuke luuletuse kirjutamiseks võib anda hääl , värv , rütm , langev leht , muusikapala või maal , ka isiklik või ühiskondlik või poliitiline sündmus , mis iganes ; vajalik on kirjutusmasin , valge paber ja saatemuusikaks klaverikontsert või sümfoonia ; argipäeva sissemurdmine võib põhjustada kirjutamise seisaku , sageli isegi aastateks . </s> <s> Inimese loomejõu pidurid on inimeses eneses nii siinpool kui teispool merd , mõtles Lepik , või nagu armastas August Mälk ütelda : Jaa , meie kirjutame oma raamatuid ise , tsensorit meil ei ole , aga siis sa istud seal ja vaatad kirjutusmasinale otsa ja kirjutusmasin vaatab sind tagasi ja sa pead temast jagu saama ja keegi sind ei aita . </s> </p>
<p> <s> Huvitav , mõtles Lepik , kas nad söandavad lugeda ka tema hullu luuletust , toda soome-ugrilikku sajatamist - </s> </p><lg type="free"><l> Kui teie hävitate meie keele . </l><l> Kui teie hävitate meie rahva . </l><l> Kivinegu vihm teie põldude kohal . </l><l> Kivist oras võrsugu kivist . </l><l> Kivist leib olgu teie laual . </l><l> Kivist muld teie jalgade all . </l><l> Kivist taevas olgu teie üle . </l><l> Meri muutugu kiviks . </l><l> Kiviks nagu teie süda on kivist </l><l> meie maa ja meie rahva vastu . </l></lg>
<p> <s> Nad jõudsid Alatskivile . </s> <s> Õpilased seisid trepil vastas , sinililled käes . </s> <s> Oli pidulik ja südamlik , kõik ootajad olid omad , Kalju ja Asta Lepikut tervitati kui omi ja oodatuid . </s> </p>
<p> <s> Nad läksid sisse . </s> <s> Koolimaja fuajees kasvasid igihaljad potitaimed , sulises pisike allikas . </s> <s> Oli nooruse ja värskuse lõhna . </s> <s> Nad läksid trepist üles saali , saal oli täis , nad läksid läbi saali , kõik seisid püsti ja plaksutasid . </s> </p>
<p> <s> Kava oli pikk , aga kuulati kannatlikult . </s> <s> Ilusaid sõnu öeldi . </s> <s> Karjusemärss kingiti , seal sees oli tükk kodust musta leiba . </s> <s> Ja loeti üht osa sarjast Isamaa : Sa veega mu janu joodad , Su leib on mu suulaele magus . </s> <s> Ülev hetk - luuletaja luule oli jõudnud pärale neile , kellele see määratud . </s> <s> Kui tühised tundusid siin , kaugel pealinnadest tühitargutused õigetest ja õigematest eestlastest , reetjatest ja reedetutest suguvendade hulgas , kaasvõitlejatest õigel poolel ja kaasamängijatest võõra võimuga . </s> <s> Kalju Lepik oli manitsenud : </s> </p><lg type="free"><l> Raske kui on kodumaatus , </l><l> tea , et raskem kodus saatus . </l><l> Eesti mees ei heida meelt . </l><l> Püsib maa . Kui püsib rahvas , </l><l> püsib eesti keele kõla . </l><l> Ära ülbelt üle õla </l><l> venna peale vaata , vend . </l><l> Uhket uhkust pole vaja , </l><l> sõnasõimu üle raja . </l><l> Venna vastu viha , vend . </l><l> Kui on öö , siis on ka valgus . </l><l> Pimedus on päeva algus . </l><l> Valva , valva , eesti mees ! </l><l> Sinise ja musta alla </l><l> valge valgus saagu valla . </l><l> Oma riigist o m a riik . </l></lg>
<p> <s> Nüüd siin tundis ta , et oli õigesti manitsenud . </s> <s> Pidi olema oma saatusest suurem , eelarvamusest üle . </s> </p>
<p> <s> Kui minna tohtis , tõusis koolipere tuimadelt pinkidelt sädinal lendu . </s> <s> Suures summas nagu palverännus liiguti surnuaia poole , Juhan Liivi hauale . </s> <s> Jott Tee sai Lepikut vaevu tervitada , kohemaid lükati nad lahku ; surnuaial sattusid nad jälle kõrvu seisma koos muu kirjarahvaga . </s> <s> Nad lugesid mustalt sambalt : Kui tume veel kauaks ka sinu maa Ja raske su koorem kanda ; nad teadsid , nad lootsid : mitte enam kauaks . </s> <s> Juba oli valitud esimestel demokraatlikel valimistel viimne ülemnõukogu riiki taastama , ja need ei tule enne Toompealt alla , kui riigikaotuse aeg lõpetatud . </s> <s> Vähemalt on need seda lubanud . </s> </p>
<p> <s> Mida võiks siin Kalju Lepik ? </s> <s> Tal oli hea meel , et oli paari päeva eest Koeru kodurahus luuletanud : </s> </p><lg type="free"><l> Koeru kirikukella kumin õitseb ülasena õhtutaevas . </l><l> Ja tagasitulek ei ole enam vihkamine . </l></lg>
<p> <s> Ülemnõukogu kees nagu sipelgapesa . </s> <s> Jott Tee seisis kõrval ja vaatas : ikka ja jälle avanesid istungitesaali rasked uksed ja üks kui teine tõttas täiskäigul kuhugi , paberid näpus lehvimas või põrsasümar must mapp kaenla all . </s> <s> Istungit kuuldus juhatavat teine asespiiker Andrejev , ju siis olid nii Nugis kui Lauristin ikka veel hõivatud poliitiliste vastaste ühte eelnõusse sobitamisega . </s> </p>
<p> <s> Jott jalutas mööda pikka tühja koridori , mis särises nähtamatust kõrgepingest , seda imbus kahekordsete uste vaikimisest ja tema enda südamerahutusest . </s> <s> Ta ootas rahvasaadikutest kedagi , kellelt söandaks asjade seisu pärida . </s> </p>
<p> <s> Tartust oli Jotile ülemnõukogu kantseleisse helistatud : Mis te seal ometi teete , tankid on teil varsti kohal juba , aga ikka ei saa ega saa riiki välja kuulutatud , saalis arutatakse tõsimeeli mingit aktsiisimaksu seadust - nagu nõdrameelsed ! </s> <s> Jott oli vastanud : Ma lähen uurin asja , aga minu arust pole sel tähtsust , mis saalis toimub , seal tehakse suitsukatet , tegelikult kooskõlastatakse pakiliste eelnõude tekste kuskil mujal . </s> <s> Jah aga raadio kannab üle täiesti ajuvaba arutlust , öeldagu siis rahvale , kuidas asi on , pahandas see kes nimetas end tartlaseks . </s> </p>
<p> <s> Ehk on sööklas keegi , mõtles Jott , keegi kes ei hoia piinlikku vahet saadikuseisuse ja ametnikuseisuse vahel . </s> </p>
<p> <s> Sööklas töötas teine parlament . </s> <s> Kohvitassi või konjakiklaasi taga arutati harva muid asju kui riiklikke , eelnõud pakkusid pinget ja kütsid kirgi sedavõrd , et isiklikud probleemid taandati alateadvusse . </s> <s> Jott Teel oli seda kerge mõista - ta oli ise ka mõnikord seisatanud akna all ja vaadanud vahtraid lossi siseõues , mis olid pisukesel privaatrohuplatsil kunagise vangla nelja seina vahel muust maailmast ära lõigatud , neil polnud aimugi , et maailmas oli veel teisi eluvõimalusi , ent ometi läksid nad lehte ja lehest ära samal ajal kui liigikaaslased all-linnas : atmosfäär oli ju üks ja loomusund polnud kadunud . </s> <s> Nõndasamuti võis varavalgest hilisõhtuni lossisuletuses töötav rahvasaadik unustada kõik muu , talle võis tunduda , et Universumis pole midagi peale seaduseelnõude , talle olid kõik päevad , kõik nädalad , kõik sügised ja kevaded ühesugused , ometi polnud ta unustanud oma riiki ootavat rahvast seal kuskil all-linnas , ta oli üks nende hulgast , temagi ootas oma riiki ning oli selle pärast väga ärevil , kuna seisis sellele lähemal kui all-linlased . </s> </p>
<p> <s> Vabariik , kallis sõna , mis kokku pandud kahest pühast sõnast vaba ja riik . </s> <s> Kas oleks see mõistetav mõnes teises keeles ? </s> <s> Res publica – ühiskondlik asi , ja ainult . </s> <s> Jotile tuli meelde , et vene saadikud alguses vist ka ei saanud aru , mis asju siin aetakse – eks respublika ole meil ju kogu see viiskümmend aastat olnud , noh , jätame sovetski ja sotsialistitšeski välja ja ongi . </s> <s> Kuidas neile tõlkida – kas gosudarstvo , kui gosudari meil ei ole ega tule , ja tsarstvo ei lähe hoopiski . </s> <s> Ei saa nad aru eesti rahva õhinast , et vabariik ja vabariik ! </s> <s> Ka sõna kodu ei ole neile võimalik tõlkida – dom on lihtsalt üks maja , kus ka elada võib . </s> <s> Samuti pole neil kodumaa-sõna , on küll isamaa ja sünnimaa , kuid kodumaad pole . </s> </p>
<p> <s> Aga hetkel ei tulnud vastasseis parlamendi venelastega üldse arvesse , nüüd vaieldi omavahel , kes on õigemad eestlased ja volitatud riiki taastama . </s> </p>
<p> <s> Jott võttis vorstileiva ja klaasi ananassimahla . </s> </p>
<p> <s> “ Mis nad täna ometi nii tihti söövad ? </s> ' <s> imestas puhvetidaam . “ Mõni tiirutab siia iga poole tunni tagant . </s> <s> Ei jõua leibu valmis teha . ” </s> </p>
<p> <s> Jott jäi märgutama : kas tema ka polnud siin korda seitsmendat ? </s> <s> Ta ütles : </s> </p>
<p> <s> “ Pinge on suur . </s> <s> Tahaks rohelist nuppu vajutada , aga ei kutsuta . </s> <s> Ja aeg tiksub meie kahjuks . </s> <s> Söömine on siis asendustegevuseks . </s> <s> Inimene sööb , ta justkui teeb midagi elutähtsat . ” </s> </p>
<p> <s> Jott võttis klaasi ja taldriku ning jäi vaba kohta vaatama . </s> <s> Ta ei söandanud kellegi lauda istuda , kui just ei kutsutud , ega juttu alustada , kui initsiatiivi ei ilmutatud . </s> <s> Ta leidis turvalise platsi tagakambri lahtise ukse varjus . </s> </p>
<p> <s> Üle toa kaikus Ülo Uluotsa lai hääl : </s> </p>
<p> <s> “ Meie arusaamaks on , et Eesti Kongressil ega Eesti Komiteel pole mandaati . </s> <s> Nad on sama hästi kui isehakanud . </s> <s> Eesti Kongressi käisid hääletamas nii lapsed kui muulased , viimased said tasuks toetajaliikme staatuse ja rohelise kaardi , mille alusel rikastus meie kodanikkond kahekümne tuhande võrra - küsimata , kes nad on , mis nad on ja mida nad mõtlevad ja millesse usuvad . </s> <s> Eesti Komitee toetajaliikme seisus astus kõrgemale kodakondsusseadusest . ” </s> </p>
<p> <s> Jott haukas vorstileiba ja märgutas , et too on õige küll , ta ise ka oli juhtunud Tartu turuhoones nägema noid innukaid poisse , kes ostulisi virgutasid ja võrgutasid umbes sellise tekstiga , et proua , te olete kindlasti Eesti Vabariigi kodanik , kas te ei tahaks end kirja panna , ah te ei tea , kus teie vanemad küsitud ajal elasid , noh , märgime , et Nuustakul , ah Nuustakul kindlasti mitte , no siis ehk sobib Elva . </s> </p>
<p> <s> Rein Järlik ütles : “ Rahvas on ülemnõukogule selle mandaadi andnud . </s> <s> Just need osutusid valituks , kel oli valmimisplakatil selge sõnaga öeldud , et läheb riiki taastama . ” </s> </p>
<p> <s> Enn Põldroos seletas teises lauas : </s> </p>
<p> <s> “ Kui eile lossist lahkusin , seisid väljakul sünged vaikivad inimesed . </s> <s> Nad küsisid , miks me viivitame . </s> <s> Mina ei tea seda ! </s> <s> Hommikul läksin Kunstihoonesse oma ateljeesse , et rahus valmistuda Vabaduse platsi miitinguks , pärast kuulsin , sel ajal olid Kadriorgu kogunenud maavanemad ja linnapead , kes nõudsid viivitamatult iseseisvus välja kuulutada . </s> <s> Minu meelest oleks seda võidud eile teha ! </s> <s> Aga Mart Laar ütles , et see lõhnavat kolmanda vabariigi järele , tulevat Eesti Komiteega kokku leppida , sest iseseisvuse ühepoolne väljakuulutamine toovat kaasa ülemnõukogu ja Eesti Komitee lepitamatu konflikti . </s> <s> Aga minule on iseseisvus tähtsam kui juriidiline järjepidevus . ” </s> </p>
<p> <s> “ Nugis olevat lugenud hääled üle , ei olevat saanud kokku , ta olevat kõiki küsitlenud , hoopis selles olevat asi , aga minu käest näiteks pole Nugis küsinud , ” ütles Hainsalu ja mõtles : ju siis on kindel minu meelsuses . </s> </p>
<p> <s> “ Täna Vabaduse väljakul puhkenud vaimustustorm küllap kallutab hääli , ” lootis Põldroos . </s> </p>
<p> <s> “ Sellel šõul pole küll mingit tähtsust , mina sinna ei läinudki , ajaraisk , niigi on kõik selge , ” ütles Hainsalu . </s> </p>
<p> <s> Tuli Peet Kask , magamata ja morn . </s> </p>
<p> <s> “ Peet , kuidas on ? ” </s> </p>
<p> <s> “ Keegi meist ei saa väita , et iseseisvuse väljakuulutamine on just tema idee , ” ütles Kask . “ Mõned nähtavasti siiski tahavad ajaloo silmis sellele pretendeerida . ” </s> </p>
<p> <s> “ Aga kuidas seis on ? ” </s> </p>
<p> <s> “ Marjustin vist ostis nad üles . </s> <s> Tal ja Hännil tuli idee pakkuda pooled kohad Põhiseaduslikus Assamblees Eesti Komiteele . </s> <s> Poolte kohtadega olid nad kohe nõus , aga ettepaneku taotleda Eesti iseseisvusele rahvusvahelist tunnustust lükkas Kelam kategooriliselt tagasi , enne olevat vaja taastada põhiseaduslikud riigivõimuorganid ning alles seejärel võib neile taotleda rahvusvahelist tunnustust . </s> <s> Rumessen kahtlustas meid püüdes legaliseerida olemasolevad nõukogude riigivõimustruktuurid ja nimetada need ümber Eesti Vabariigi omadeks . </s> <s> Eesti Komitee on seisukohal , et Ülemnõukogu on okupatsiooniorgan . ” </s> </p>
<p> <s> “ Ja meie peame neid isehakanuteks ! ” hüüdis Uluots . </s> </p>
<p> <s> “ Naljatilgad ! </s> <s> Mis tähtsust sellel vaidlusel on ! </s> <s> Kümne aasta pärast ei mäleta keegi , kes mida tegi või ütles või et üldse mingeid probleeme oli ! </s> <s> Tegijagi ei mäleta enam ! ” ütles Hainsalu . </s> </p>
<p> <s> “ Karta on , et kümne aasta pärast see tähtsaks saabki , ” ütles Järlik . “ Ennekõike neile , kes oma põikpäisusest rongi mööda lasksid . ” </s> </p>
<p> <s> Jott nägi , et Uluots lõpetas eine ja tõusis et minna . </s> <s> Jott läks talle järele . </s> </p>
<p> <s> “ Mis saab , härra Uluots ? </s> <s> Mulle helistati Tartust , rahvas on paanikas . ” </s> </p>
<p> <s> “ Hommikul viis mind meie Abdurahmanov kõrvale ja ütles , et öösel olid koos Eestis dislotseeruvate väeosade pealikud ja otsustasid sündmustesse mitte sekkuda ning vägesid tänavale mitte tuua . </s> <s> Otsuse aluseks võtsid nad Jeltsini pöördumise sõdurite poole . </s> <s> Ta ei öelnud , kes koos olid , aga ma arvan , et peale tema veel Belov , Dudajev ja Viljandi dessantlaste komandör . </s> <s> See on meie ihud seni päästnud . </s> <s> Mis puutub iseseisvusse , siis oleme sundviskes , selle vastu ei saa ju hääletada , kuigi see on pakendis vastuvõetamatu punktiga . ” </s> </p>
<p> <s> Kategooriliselt nõudlik ja nagu hõiskav helin kostis läbi lossi , kutsudes kuuljaid istungitesaali . </s> <s> Kellal pidi olema Nugise enda näpp , aktsiisid visatakse kõrvale , otsustas Jott heli iseloomu järgi ja läks vaikselt üles külgrõdule . </s> <s> Ta tahtis olla kaasas sel tähtsal tunnil . </s> </p>
<p> <s> Eks olnud Gustav Suits kirjutanud just tänase päeva tarvis luuletuse Lõpp ja algus , kus pole ühtki ülearust sõna . - </s> </p><lg type="free"><l> Kas tunnete : väriseb maa ! </l><l> Kas kuulete : kisendab veri ! </l><l> Nüüd tuleb kas e i või j a a ! </l><l> Nüüd on kallastest tõusnud meri . </l><l> Olge valmis ! </l><l> Me seisame kahe riigi väraval : </l><l> see üks on pimedus ja teine valgus . </l><l> Me , noored , ootame pilgul säraval : </l><l> nüüd see ligineb : l õ p p ja a l g u s ! </l><l> Viimaks ometi ! </l></lg>
<p> <s> Peaks keegi taipama seda puldist lugeda , keegi kirjanikest , Jõerüüt või Hainsalu või Kallas või Veidemann , rohkem neid selles koosseisus pole . </s> <s> Aga vaevalt , need mehed-naine istuvad siin teist aastat ja teavad , et parlamendi pult pole etlemiseks . </s> <s> Joti süda sai siiski kinnitust , Gustav Suits oli temaga kõnelnud väga selget keelt aegade tagant . </s> </p>
<p> <s> Eesti Wabariik oli välja kuulutatud ekstreemses olukorras , kaikamehed õuel ja sõda kahel pool maja , ja nüüdki oli sõjaseisukord - oodati Pihkva dessantnikke ja nende tapamasinate jõudmist Toompeale kella kümneks õhtul . </s> <s> Jott pani tähele , et üks kui teine rahvasaadik pööras end ümber ja vaatas selja taha suure seinakella seiereid , justkui võiksid need teist aega näidata kui nende käekellad ja tasku-uurid . </s> <s> Jotigi pilk viibis kui hüpnotiseeritult kella sihverplaadil ja äkki ta märkas , et närib küüsi nagu omaaegne Võnnu koolipoiss koolikatsujat oodates . </s> </p>
<p> <s> Nad ei saanud ega saanud hääletama . </s> <s> Kindlasti oli Nugis teinud kõik mis võimalik , et pidurdada vilunud pidurdajaid , ent ust ei tohtinud päris kinni virutada . </s> <s> Me oleme ju nii kangesti demokraatlikud , mõtles Jott nördimusega ja näris küüsi . </s> <s> Aeg , mis antud riigi tagasivõitlemiseks , võib kohe otsa saada . </s> </p>
<p> <s> Kell näitas kümme . </s> <s> Tanke ei tulnud veel . </s> <s> Nende lõgin peaks kaugele kuulda olema , kui nad ka Toompead tõkestavatest kivirahnudest mööda ei pääse . </s> <s> Peaks andma auraha mehele , kes mõtles välja liiklusmärgi : tankidele sissepääs keelatud . </s> <s> Aga ei , kõik jott-teede teod jäävad nende eneste teada . </s> <s> Jott oli eile telemaja lähedal märganud kive täis traktorikäru , mille ratta vahel lipendas ristikuädala kõrreke - talumees oli vabaduse kaitseks oma kõige kallima varanduse mängu pannud ; see oli pisarateni liigutav vaatepilt . </s> </p>
<p> <s> Kell sai veerand üksteist . </s> <s> Tanke ei tulnud veel . </s> </p>
<p> <s> Olukorra tõsidus sai piltselgeks eile hilisõhtul , kui parlament töö lõpetas ja kantseleigi tohtis koju minna - siis sattus Jott nägema , kuis lossi ülemisele korrusele toodi autokoorem kanderaame , seal oli avatud ambulants , mis pidi teenindama Toompea rahvast võimaliku lahingutegevuse korral , ja trepimademetel olid tuletõrjevoolikud keras nagu madude puntrad , ja pääslas valvasid magamata nägudega noored eesti sõdurpoisid ; Jott oli mõtelnud : mis teist küll peab saama , Issand pangu teid varjule sel ööl ! </s> </p>
<p> <s> Kell sai pool üksteist . </s> <s> Tanke ei tulnud veel . </s> </p>
<p> <s> Õieti oli see juba kolmas puhk internatside rünnakut üle elada . </s> <s> Karastus oli olemas . </s> <s> Jott oli eluga arved klaariks saanud küll juba 40ne kirja järel , siis oli põhjust tõsiselt mõtelda nii elust kui surmast kui Siberist . </s> <s> Praegu oli Jotil üksainus mure : riik kuulutatakse taastatuks ja kui siis tuleb tõesti küüditamine ja hukk ja lõpetus , kas siis need , kes kuskil alles jäävad , mõistavad , et see oleks tulnud nagunii , et siin pole ülemnõukogul süüd . </s> <s> Ainult too mure , tõepoolest . </s> </p>
<p> <s> Arnold Rüütel oli juba hommikul väljendanud oma poliitilise tahte . </s> <s> Ülemnõukogu esimehena oli ta erakorraliselt süna saanud ja hiirvaikses saalis teatanud : Me peame mõtlema oma üleminekuperioodi lõpetamisele , me peame taastama Eesti Vabariigi iseseisvuse ; iga Eestimaa inimene peab teadma , et ühtki tema sammu ei jäeta praeguses olukorras tähelepanuta – igaühel tuleb kunagi vastutada oma järeltulijate ees ; me vajame praegu üksteist rohkem kui kunagi varem ; unustame ja jätame kõrvale kõik teisejärgulised erimeelsused ja keskendume peamisele . </s> </p>
<p> <s> See oli Joti meelest väga selge ja oodatud jutt . </s> <s> Arnold Rüütel oli lõpetuseks öelnud veel : Kommunistlikud dogmad ja täägid pole maailma ajaloos suutnud midagi üles ehitada , nad saavad oma tahet peale suruda vaid ajutiselt , kuid see teadmine ei võta meilt valvsust ega tee olematuks praegu suurt ohtu ; iga rahva suurus ilmneb katsumuste tunnil ; eesti raahvas peab suutma olla suur : kindlust teile kõigile . </s> </p>
<p> <s> Kell sai kolmveerand üksteist . </s> <s> Tanke ei tulnud veel . </s> </p>
<p> <s> Nüüd ometi sai hääletama asuda . </s> </p>
<p> <s> Venelased lahkusid saalist kui üks mees . </s> <s> Nad loobusid olemast . </s> <s> Klavdia Sergij üksi jäi Uluotsa kõrvale istuma , küllap sündmusi jälgima : just tema oli teatanud , et vene saadikud ei saa osa võtta hääletamisest Eesti riikliku iseseisvuse küsimuses , kuna nemad ei saa tagada oma valijatele rahu ja heaolu sõltumatus Eestis . </s> </p>
<p> <s> Vaikus pinises kõrvade lõhkemiseni . </s> </p>
<p> <s> Kõmatas haamrilöök . </s> </p>
<p> <s> Nugise pidulik hääl kuulutas : </s> </p>
<p> <s> “ Poolt 69 rahvasaadikut , vastu ja erapooletuid saadikuid ei ole . </s> <s> Eesti Vabariigi Ülemnõukogu otsus Eesti riiklikust iseseisvusest on vastu võetud . ” </s> </p>
<p> <s> Kõik tõusid püsti , tõusis Jottki külgrõdul . </s> <s> Kurgus pitsitas lapseikka unustatud nutt . </s> <s> Ta nägi , et pisarad voolasid paljude palgetel . </s> </p>
<p> <s> Oli elu tähetund . </s> <s> Oli igavikuhetk . </s> </p>
<p> <s> Riik oli tagasi võideldud . </s> <s> Sõnum sellest levis valguse kiirusel igas suunas ühteviisi . </s> </p>
<p> <s> Nooruke Liisi Ojamaa kirjutas võidujoovastuses : </s> </p><lg type="free"><l> Aga teel oli juba ka koidik </l><l> uue päikese pöörane lõõm </l><l> &amp; ta lipud me nägudel loitsid </l><l> &amp; ta hymn oli heletaw rõõm </l><l> Siis me läxime treppidest yles </l><l> tipus kajakad olid &amp; tuul </l><l> kellad hyydsid meid haudadest yles </l><l> &amp; me seisime naeratus suul </l><l> Kõigi kadunud kantside harjal </l><l> kõigi kirikutornide pääl </l><l> pihus päewade punawad marjad </l><l> kõrvus kellade kumetaw hääl </l><l> &amp; kes kordki on krooni all seisnud </l><l> seda surmani silmist ei saa </l><l> meie seisime kindlalt &amp; julgelt </l><l> kohal sajandeid oodanud maa </l></lg>
<p> <s> Ta pani laulule pealkirjaks The Resurrection . </s> </p>
<p> <s> “ Tere , Koidula ! ” ütles Jott Tee , sest Doris Kareva nägemine meenutas talle Dorise kaunist isamaaluuletust 1991se aasta kogust Armuaeg : </s> </p><lg type="free"><l> Sellest maast , sellest saatusest </l><l> mõtleme kõik . </l><l> Silmad vaatavad , suu on vait . </l><l> Mida puutud , </l><l> see pudeneb põrmuks , vaid </l><l> huulte külge jääb kähisev hõik : </l><l> kui kaua ? </l><l> Kui kaua , kui kaua veel </l><l> kestab </l><l> inimpikk äratee ? </l><l> Ei , veel ei saa minna . </l><l> Mu salameel </l><l> ütleb : näha on antud see . </l></lg>
<p> <s> Nüüd on ta siis näha saanud . </s> <s> On see riik see , mis ta oodanud ? </s> </p>
<p> <s> Doris Kareva pööras näo tülitaja poole ja vaatas teda tühjade silmadega . </s> <s> Naeratus Joti näol kustus . </s> </p>
<p> <s> Kareva raputas pead , tegi käega tõrjuvaid liigutusi . </s> <s> Ütles : </s> </p>
<p> <s> “ Juhan Viiding on elust lahkunud . ” </s> </p>
<p> <s> Jott tardus mõistmatuses . </s> </p>
<p> <s> “ Ise , ” ütles Doris , tegi veel paar tõrjeliigutust , ja kadus . </s> </p>
<p> <s> Jott astus lähimasse kohvikusse , istus , mõtles . </s> <s> Tal ei ole olnud juhust Viidinguga sõnagi vahetada , ometi oli Viiding kui luuletaja , kui näitleja tema elus tähtsal kohal , Jott oli vanasti kõik Viidingu rollid teatris ära vaadanud ja suur jagu luuletusi püsis peas . </s> </p>
<p> <s> Nüüd oli Jott Tee mitu aastat elanud eemal luulest , eemal kirjanduselust , eemal kõigest , Toompea oli teda neelanud oma käänulistesse koridoridesse ja oma intriigidesse . </s> <s> Mis on siin vahepeal sündinud ? </s> <s> Kui Viidingu surm tõsi on , siis polegi meie kodusel luulemaastikul muid sajanditammesid kui Kareva üksi , ent temagi on pigem purpurleekiv haab . </s> <s> Luuletajad on vaikselt lahkunud Eedenist - Kross , Beekman , Traat , Vetemaa , Baturin , Luik , Mihkelson tõstavad eesti proosat maailmatasemele ning Kaalepil on Akadeemia , Runnelil Ilmamaa , Paul-Eerikul poliitika . </s> <s> Igaüks on leidnud midagi toekamat , kaks neist on osutunud isamaale koguni üleliigseks : Kaplinski , kes on pagendanud end välismaadele , ja nüüd siis Viiding lõplikult . </s> </p>
<p> <s> Jott oli Viidingut esimest korda näinud Pegasuse kohvikus . </s> <s> Noor Viiding oli viibinud austajannade tihedas ringis - ülemisel korrusel keset saali - , ta oli ilmselgelt rollis olnud , ta oli üle neiupeade vilksanud Joti poole vaadata nagu temaltki aplausi oodates ; võib-olla Viiding tundis Jotti nagu Jott ju Viidingutki . </s> <s> Jotile oli meelde jäänud luuletaja elav miimika , kõlav näitlejahääl ning luukõhnade käte väljendusrikas žestikulatsioon . </s> <s> Tuli meelde too kahesalmine tekst , mida Viiding luges neidude naerutamiseks : </s> </p><lg type="free"><l> enne viimast kirstuavamist </l><l> kui pillimehed olid juba kaks korda mänginud </l><l> kohendas ta käsikaudu lipsu </l><l> niisutas huuli ja silitas habet </l><l> juba puudutati kaant </l><l> ta jõudis veel käed rinnale panna </l><l> keegi ei märganud et nüüd </l><l> oli parem käsi vasaku pääl </l></lg>
<p> <s> Viiding oli armastanud mängida surmamotiiviga esimestest kogudest alates ; pole ka imestada , surmast luuletada on noorte eesõigus . </s> <s> Jott märgutas , et tegelikult ju tolles Karevagi luuletuses , mis talle Kareva juuksepahmakat nähes oli meenunud , tolleski on surmaigatsus . </s> <s> Suitsiidiihalust on neil mõlemal ; nii luuletab Kareva : Ma vaatan valget lage , Ja vaikin kogu aeg , Mu hing on hirmus lage , Üksainus sein , Ja nael . </s> <s> Või teisal : Päästa mind , leek ! </s> <s> Ära säästa mind , leek ! </s> <s> Leek ja liblikas , Leek ja leek . </s> <s> Ja Viiding : </s> </p>
<p> <s> Ööliblikas , su tung on imeline . </s> </p><lg type="free"><l> Nende klaaside taga on tuli , </l><l> on valguse algus ja lõpp . </l><l> Mina näen seda ammu juba , </l><l> mina tean , see on Surma Tuba , </l><l> oo , ma tean , see on elutuba . </l><l> Sinna tuppa ! Ma pean , ma pean ! </l><l> Sinna tahta - su elutöö . </l><l> Selja taga on pimedad ajad . </l><l> Surma valgus on see mida vajad . </l><l> See on hommik . Meile ja mulle </l><l> tuleb aeg , et lennata tulle ; </l><l> tuli surnuks puhuda ise </l><l> läbi elu nii imelise . </l></lg>
<p> <s> Jah , mõtles Jott , poosis ei ole igakord poosi , veiderduses ei ole veidrust , rollimängus rolli . </s> <s> Kuidas seda ära tunda ? </s> <s> Ja mis see annaks , kui tunnedki ? </s> </p>
<p> <s> Pea kõikides laudades arutati Viidingu surma . </s> <s> Pandi pead kokku ja sosistati , kohvilõnksude vahel ohati murerohkelt , arutati , kas inimesel on see õigus , vaieldi , mis annab inimesele selle õiguse , milline peaks olema kannatuse määr , mis tingiks nii meeleheitliku sammu . </s> <s> Laused voolasid Joti peale , voolasid temast üle , aga mõned jäid kriipima . </s> <s> Kujunes mingi pilt - Juhan oli läinud kuhugi Raplamaale või kuhu oma sõbra juurde , kes oli hingekarjane või kes , ja küsinud luba sõbra saunas luuletust kirjutada . </s> <s> Õhtu kulgenud omasoodu ja äkki tulnud või roomanud Juhan tareakna taha , käeveenid läbi lõigatud , lumi verd täis . </s> <s> Jott meenutas Viidingu värsse - </s> </p><lg type="free"><l> Ei jäägi kinni , olen hüübimatu </l><l> ja voolan maha - tuline ja tume . </l><l> Kord tuleb tund , mil pihin iga patu . </l><l> Nüüd märgin maha selle talve lume : </l><l> ta värv on mulle talumatult tume . </l></lg>
<p> <s> Ei tea , kas nad enne ajasid pikalt juttu ka või mitte , arutati , Juhan pihtis võib-olla . </s> <s> Igatahes olevat sõbrale tundunud , et Juhan oleks tahtnud elama jääda , ent Raplas ei suudetud imet korda saata . </s> <s> Jotile meenus - </s> </p><lg type="free"><l> Kas jätab ellu , siis kui surm on suu ees , </l><l> mind kaitseingli kaitsevärvi haljus ? </l><l> Tean viimast karjet kuuldavale tuues , </l><l> et olen eksind . Aga mitte paljus . </l></lg>
<p> <s> Sõna on tegu niisiis , tagasivõtmatu ja toimiv , märgutas Jott . </s> <s> Kas sõna kutsub välja saatuse või saatus valib sõnad ? </s> <s> Ei tea , ei tea . </s> </p>
<p> <s> Jott võttis varnast palitu , tahtis õue saada . </s> <s> Ka Juhan on öelnud end eluaeg õue tahtnud olevat , see olevat ta hinge ainukene nõue . </s> <s> Nüüd ju olid õueuksed pärani , nüüd ju võis , miks ta nüüd siis ei saanud ? </s> <s> Või just ainult nõnda ta saigi ? </s> <s> Kareva on kunagi kirjutanud : </s> </p><lg type="free"><l> Lukus ukse taga </l><l> lõpeb inimene . </l><l> Kohtumõistjat pole . </l><l> Aeg on igavene . </l></lg>
<p> <s> Ilm oli hämaraks kiskunud , vanalinn süütas tulesid , laternad kumasid vastu lund undsetavat õhtutaevast . </s> <s> Jott Tee astus tänavaid , kus Juhan nüüd iial ei astu . </s> <s> Igal sammul oli Juhani lakkamine meeles . </s> <s> Miks küll , miks ? </s> </p>
<p> <s> Suitsiidi kui paratamatuse üle oli Jott varemgi märgutanud , vastust leidmata . </s> <s> Elva poiss Ott Ollino oli selleks põhjust andnud , tolle noorpoeedi uppumise lugu oli nagu tema enda luulest tuletatud ; Ott kas aimas ette oma tulevikku või vastupidi – aina kujundas seda ühtsama motiivi mängitades ? </s> </p>
<p> <s> Kodus - või õigemini Tallinna-korteris - pani Jott ahju küdema ; kui männihalud olid tuld võtnud , istus ahju ees põrandal ning vahtis leekide hävitustööd . </s> </p>
<p> <s> Miks küll , miks , mõtles ta aina , nagu parandaks see midagi Juhani või Oti või üldse inimese elus . </s> <s> Kohvikus oli räägitud Juhani lapsest saadik nõrkadest rindadest , võib ju olla , kuid vaevalt see . </s> <s> Räägiti Juhani lausa haiglaslikust nõudlikkusest oma loomingu vastu , oletati , et üdini luuletaja kartis üdini omas ajas oleva loomingu pärast . </s> <s> Võib ju olla - eks Viiding aina trükkinud ümber oma vanu luuletusi , nagu paigutanuks neid järjest uude konteksti ja kuulatanuks teisenevat kõlajõudu ; võib-olla oligi ta eksituses , et oma riigis need ei kõla . </s> <s> Võib-olla . </s> <s> Ent kas see võiks olla peamine ? </s> <s> Räägiti : ei sobi Viidingule teisenev Draamateater ega teisenenud Draamateatrile Viiding . </s> <s> Võib-olla , ei tea . </s> </p>
<p> <s> Äkki tuli Jotil üks uid , ta lükkas ahju tõmbuseukse kinni ja läks otsis tagumisest riiulireast Paul Viidingu kogusid . </s> <s> Talle oli meenunud , kuidas Paul-Eerik Rummo oli kord juhatuse valimisel ainsana saalis tõstnud kätt oma isa vastu - nagu naljaviluks , ometi oli ta hiljem pihtinud : Juhtus ka seda , juba varases poisieas , et mõned isa kriitilised märkused mu luuletuste kohta , mida talle näitama läksin , ei tundunud mulle asjakohastena , vaid lähtusid nagu mingilt teiselt aluselt ; siis olin kaval , järgmiste luuletustega ei läinud enam nõu küsima , vaid lihtsalt kinkisin need isale , ja kingituse kohta ei sobinud ju midagi öelda ; kõiki muidugi ei näidanud üldse . </s> <s> Nõnda Paul Rummod . </s> </p>
<p> <s> Ehk on ka Paul ja Juhan Viidingud olnud teine teisel alusel , ja oli hirm , et taastulnud riigis seatakse need alused nähtavaks ? </s> </p>
<p> <s> Jott leidis , mida arvas mäletavat ; too luuletus oli aastast 1957 , kui hullemad ajad tundusid juba möödas olevat . </s> <s> Paul Viiding oli kirjutanud : </s> </p><lg type="free"><l> Poeg , sa küsid minult , mis on õnn ? </l><l> Katsun vastata . </l><l> Õnn on ajaloolisest rämpsust </l><l> põhjani puhtaks tehtud teele </l><l> rajada hoone , võimas ning helge </l><l> sotsialistliku ühiskonna . </l><l> Õnn , mu poeg , on tohtida ütelda : m e i e ! </l><l> mõeldes sellega kõiki neid , keda juhib </l><l> kommunismi ideede valgus . </l></lg>
<p> <s> Nutta oleks tahtnud . </s> <s> Juhanil vendi ei olnud , too laul oli talle . </s> <s> Kas ta mäletas seda ? </s> <s> Kas seda oli võimalik unustada ? </s> <s> Oh poegi , kes peavad häbenema või välja vabandama isa loomingut , kuigi see on isa ellujäämisluuletus , ja teisi poegi , kes häbenevad ennast , suutmata ületada isa ! </s> </p>
<p> <s> Ma kuklas tunnen eluaegset kuuli ; Ka magades , on Viiding luuletanud ja etelnud ning kõik on näo teinud , et teavad , mis kuul see on . </s> <s> Jah , surmas on süüdi elu , Mis eelnenud hauale , on Viiding etelnud ja kõik on plaksutanud : kui vaimukas ! </s> <s> Võib-olla nüüd jõuab pärale sõnum , millega Viiding on kaks oma luulekogu lõpetanud . - </s> </p><lg type="free"><l> Kõrges rohus suures rahus tillukene mees </l><l> kuulab aja voolamist , ta pilk on pilvedes . </l><l> Suur on suvi , ilm on hele , kõik on alles veel , </l><l> aga juba teises rahus - - - - - </l><l> Hoopis teises . Ja ta märkab : rohus lamab mees </l><l> nagu tume täpp või koma ajapildi sees . </l></lg>
<p> <s> On siis Juhan Viiding ehk Jüri Üdi luuletanud oma elu või elanud oma luuletusi ? </s> <s> Kas me kõik mõtleme välja nii elu kui loomingut ? </s> </p>
<p> <s> Artikkel ei edenenud . </s> <s> Jotil polnud usku , mõtles : milleks see kõik , kui ei tea , kas trükitaks ära , ja kui trükitaksegi , kas mitte nagu kirjutaja mõnituseks narripoolsete lugejakirjade rubriigis . </s> <s> Selliselt käitutakse isamaa paremategi poegadega , suurte A-dega , kuid j on teadupärast vaid poolvokaal , ei täishäälik ega kaashäälik . </s> <s> Kummatigi ei saa Jott lahti tundest , et tema nimetähe hääldamiseks – hale i – kulub hingeõhku vähem kui ta isik – jõuline jott – väärt on . </s> </p>
<p> <s> Jott jäi põrnitsema tapeediauku kirjutuslaua taga . </s> </p>
<p> <s> Kas sul tapeet sai otsa , on seni igamees küsinud , kes siia kambrikku sisse astunud . </s> <s> Ei saanud , see on esteerilistel ja eetilistel kaalutlustel nõnda jäetud , on Jott vastanud . </s> <s> Vana tapeedikihti maha koorides tuli nimelt ilmsiks Maa Hääl 15. jaanuarist 1934 , too ajaleht oli omal ajal makulatuuriks kliisterdatud . </s> <s> Ja pakkus nüüd äratundmisrõõmu . </s> <s> Jott ei tihanud toda roosilise seinapaberiga katta , vaid jättis kollakashalliks aknaks ajalukku . </s> <s> Seal seisis suurte gooti tähtedega lugeda : KUHU KADUS 180 MILJONIT ? </s> <s> ERAKORRALINE TEADAANNE “ LENNUKI ” JA “ WAMBOLA ” MÜÜGI KOHTA . </s> <s> ASJAOSALISTE AHELAD KÕLISEMAS . </s> <s> RIIGIKOGU LOOB ANKEETKOMISJONI , KA VALITSUS UURIB ASJA . </s> <s> PATUOINAS LEITUD . </s> <s> Ja kohe seal kõrval , teispool õrna vertikaaljoont , Konstantin Pätsi näopilt , kus all pisut tagasihoidlikumate tähtedega : K. Päts riigivanema kandidaadiks . </s> <s> Nii et selge valimisvõitlus . </s> </p>
<p> <s> Piibel ei valeta , mõtles Jott Tee , kui Piibel ütleb nõnda : mis tuleb , on juba olnud , Jumal otsib möödunu taas välja . </s> </p>
<p> <s> Eesti Wabariik kestis 21 aastat 7 kuud ja 9 päeva , kuigi on vaieldud , mis kuupäevast seda rehkendama hakata ; Eesti Vabariik ei ole püsinud veel pooltki nii kaua - ükskõik missuguse erakonna tegutsemisest seda ka arvestada . </s> </p>
<p> <s> Eesti Wabariigis kõneldi riigitüdimusest kaheteistkümnendal iseseisvuse aastal – juba 1931 ; Eesti Vabariigis tuli see rutem kätte - seekord elatakse kiiremini . </s> </p>
<p> <s> Jott Tee ei saanud lahti tundest , et pane üks vabariik teisele peale ja vaata , sobib täpselt ! </s> <s> Aeg on kirjarahvagi tagasi andnud - seal oli Alle , siin Runnel , kes epigrammib Uut ideoloogiat : </s> </p><lg type="free"><l> Isamaata irvikud , </l><l> kodumaata kompradoorid </l><l> õpetavad elama , </l><l> paigamehi pidama </l><l> ulaelu h e a d u s e k s , </l><l> kõrtsikõnet t e a d u s e k s , </l><l> ulgukombeid s e a d u s e k s ; </l><l> n ü ü d peab võima röökida , </l><l> k õ i g e peale öökida , </l><l> k o d u peale ruiata , </l><l> siiski r i k k u s t nuiata , </l><l> naljaks pöörda , muiata - </l><l> uhked , koled kompradoorid , </l><l> sabariigi sarvikud ! </l></lg>
<p> <s> Ja Runnel küsib : Kuhu sa ruttad , Mu räbal rahvas ? </s> <s> Turult ja turule , Võõrad ja tuttavad . </s> </p>
<p> <s> Seal oli Antson , siin Valter Kruut : </s> </p><lg type="free"><l> Riigivanker </l><l> rappub roopas , </l><l> kõrri kargab hinnatont . </l><l> Varsti oleme Euroopas , </l><l> hambus pehme eurokont ! </l></lg>
<p> <s> Seal oli Visnapuu oma võimsate Maarjamaa lauludega , siin Kalev Kesküla oma vingete Vabariigi lauludega . - </s> </p><lg type="free"><l> Üle Vabariigi kõhu kõlguvad </l><l> rahvusvahelised kaubaketid </l><l> ja paistavad magusat hamburgerivalgust . </l><l> Lumeväljade kohal helgivad </l><l> statoil , neste ja kuu . </l><l> Vabariigi vaim lehvib Peipsi pääl </l><l> - jalad , kurat , põhjas - </l><l> vahendab Koidu ja Hämariku armastust . </l><l> Metselajate silmade paistuses </l><l> seisab krooni kattevara </l><l> ja küsib kirvest . </l></lg>
<p> <s> Kesküla ütleb : Sinimustvalge ringutab tornis Kesk korstnate nõgist purset Kõrvuni tuulispasas . </s> <s> Ta ütleb veel : Jumalast maha jäetud ristirahvata maa ; Tühjuse alasti vaim lehvimas väljade pääl ; Vabariigi põskedel on tiisikuse roosid , Aga tema põuest kerkib kurja lill . </s> <s> Kalev Kesküla ütleb veel palju ja mõjusalt , tal on vahe sulg . </s> </p>
<p> <s> Seal oli Jaan Oks , siin on Merca , kes laulab hattadest ja hooradest , ning sekka ka vabadusest : </s> </p><lg type="free"><l> Näen ümber maja sama halli tara , </l><l> kesk hoovi vabadusest haiseb prügiurn . </l></lg>
<p> <s> Temale sekundeerib Tõnu Trubetsky , maalides põlvkonna portree : </s> </p><lg type="free"><l> Kui tiskodel tolknemast tõeliselt tüdind </l><l> Ja tunned et baarisid õhkima peaks </l><l> Kui ühegi korra eest pole sa sõdind </l><l> Ja ühiskond üldse sind vihastand seaks </l><l> Kui Jüriöö tulle on ununend kirves </l><l> Su vaim saab siis teravad hambad kui sael </l><l> Su maailmavaade on peidus su irves </l><l> Ja kaeluses peenike kaarenmust pael </l></lg>
<p> <s> Nõnda pole maa mitte tühjaks jäänud , märgutas Jott Tee , Emajõe ööbikuks on hüütud meil Hannes Varblane , Karl Martin Sinijärv oma vanaisa jälgedes on õllepudelisiltide-raamatuga tituleeritud eesti revolutsiooni peegliks , ja kõik need Kristjan Jaagud ja Ristmetsad ja Jaagopsonid on olemas-tulemas käeulatuses . </s> </p>
<p> <s> Aeg annab tagasi kõik , otsekui näha soovides , mis seekord tehakse . </s> <s> Relvatehingutele ja rahakaotustele leiab vasteid , pangaskandaalidele ja korruptsioonile samuti , onupojapoliitikale ja oma kauka täitmisele muidugimõista . </s> <s> See on korduseksam sama eksamipiletiga . </s> <s> Nagu toona , ei viitsita heisata trikoloori kui kohustuslikku , nagu toona käib usalduskriisitamine ja erakondade lehmakauplemine Toompeast Tarvastuni . </s> <s> Rahvas toona pilkas erakondi : potipõllumehed , härrassotsid , riigisandid ; kaklevatele parteidele annab seekord nimesid Runnel - Kenuskaelad ja Nadikaelad ja Närukaelad ja Sänikaelad ja Võrukaelad ja Väänkaelad . . . </s> <s> Aeg oli iseseisvuse saabumiseks üleküpsenud nii toona kui nüüd , selle tulek ei mõjunudki imena , see oli nagu hiljaksjäänud fakt , mis lihtsalt teatavaks võeti , või nagu süllekukkunud juhus . </s> <s> Kohe tulid pettumused , tõotus üheskoos kartulikoori süüa tõugati kõrvale , sest tundus , et mõned polnud algusest peale seda tõotust tõsiselt võtnud . </s> <s> Elati ruttu ja unustati kärmesti , toimetulek tundus raskem kui enne , paljud õhkasid Egiptuse lihapottide järele , Egiptuse orjus sootumaks meelest läinud , ja kahe silma vahele jäänud seegi , et ega Egiptus ole ka enam endine . </s> <s> Üks rahvakiht on asunud rikkaks saama , teistel pole selleks vähimatki väljavaadet . </s> <s> Riigi etteotsa sattunud inimestel puudub selge rahvuslik kultuuripoliitika ; kui see presidendil ju on , siis Eestile on kombeks üks president korraga - ja mis suudab üksainus , kui mitmed teised rahulikul , igapäisel toonil kõnelevad ülikooli üleminekust inglise õppekeelele ja emakeele loovutamisest vastutasuks Euroopa vereringesse pääsemise eest . </s> <s> Luuletajaid pole justkui tarviski , kuna nad ei mõista luua oma riigi laule - Kesküla näe pahandab , et isamaalaulu eest ei saa niigi palju honorari kui saab kompleksivaba Vabariigi kompleksivaba tütar tunnist . </s> <s> Paatos on väsinud ning maad andnud pessimismile ja sarkasmile . </s> </p>
<p> <s> Eks hüüata Olavi Ruitlane : Aga ükskord algab aega , Mil ma tulen mootorsaega ! </s> </p>
<p> <s> Või kas eestlane on iial laulnud eluküllusest , õnne pillavast ülejäägist – ikka on ta laulnud millegi puudumise tõttu , kellegi kiuste . </s> <s> Riigikaotuse ajal üritas ta ümiseda kadunud Kunglast ja kolmest koduvärvist kui kõige tähtsamast ; oli riik taastulnud , tõusid luulekorda muud pained . </s> <s> Nii toona kui nüüd . </s> <s> Kõik ilmajäämised ja vahelejätmised tahetitasa teha ühekorraga nii siis kui nüüd , ent nüüd hoopis jõulisemalt ja kiiremini kui siis . </s> </p>
<p> <s> Me oleme ühtsed ja ühel meelel just eituses , keskendudes ebameeldivale , jätame meeldivused märkamata . </s> <s> Eks nurisenud Arno Raag aastal 1927 värsket kirjandust üle vaadates , et elumaitsmistahe lokkab sõdade järel ning romaanis pidavat tingimata kaks asja , kaks motiivi olema : kuritegevus ja suguline ulaelu , kuidas seda üldse saab veel ette kujutada . </s> <s> Jott Tee muigas : kui lapsik oli tollal – tänasega võrreldes – ettekujutus ulaelust ! </s> </p>
<p> <s> Kummatigi ei toida üle-aisa-löömise-elu ega selle üksikasjalik kirjeldus inimvaimu igatsusi . </s> <s> Jott võttis riiulist vana armsa Tammsaare läbitöötatud köite ja luges : “ Veel maksab unistada , veel peab unistama , sest oleme vähem unistanud , kui kodumaa lubab . </s> <s> Peab unistama sõnas , värvis , helis , peab unistama , kuni unistused reaalseks muutuvad . </s> <s> Unistamine tähendab kultuuri loomist , unistamine , mis reaalsuseks muutub . ” </s> </p>
<p> <s> On meil veel unistajaid kellakuuljate hulgas . </s> <s> Üle valge vaeva ning musta argipäeva kõlab Mats Traadi sinine Ajalaul nagu palve : </s> </p><lg type="free"><l> Langeb vaimule vari suvehari </l><l> helise me väike Euroopa </l><l> vaata oma silmadega </l><l> üle helisevate kirikukellade </l><l> üle siniste mägede </l><l> alla orgu jääb pimedus </l><l> helise me väike Euroopa </l><l> ära kustu </l><l> vaim </l><l> Ei usu inimese lõplikku </l><l> hingetust </l><l> suurelt väikesele kaldub </l><l> ristipuu raskus </l><l> helise Eesti </l></lg>
<p> <s> Niipea kui ta üle vibusilla jõudnud , tundis ta end kodus ja pääsnud , justkui oleks Emajõgi seks manatud märgiks , mida maailma kurjus ei ületa . </s> <s> Ta arvas endal nõiavõimeid olevat , ent alati ei piisa ju sellest kaitsmaks iseenda ja oma kahe poja õigust olla teistsugune kui ümbruskond . </s> <s> On igaühe oma asi , kas ta näeb bensiinilaigus paabulinnusule mustrit või paabusilma asemel bensiiniplekki veelombis , mõtles ta . </s> </p>
<p> <s> Eestisse tulek tähendas mulle elluärkamist , mõtles ta . </s> <s> Muutusid mu tähelepanu , mälu ja iseloomu tüüp . </s> <s> Astraalsed võimed jäid unarusse , sest esimest korda sain nautida füüsilist elu . </s> <s> Ta mõtles veel : viis erinevat elu on mul olnud – Moskvas enne eestlusse pöördumist , Moskvas eestlasena , Eestis liidueestlasena , Soomes eestlasena ja taas Eestis liidueestlasena ja soomlase naisena . </s> <s> Aga nüüd on kuues elu käes , mõtles ta . </s> </p>
<p> <s> “ Tere , Valeria ! ” </s> </p>
<p> <s> Valeria Ränik võpatas . </s> <s> Aga see oli ainult Jott Tee , vagane kolleeg . </s> </p>
<p> <s> “ Teist oli meil juttu , Jott Tee , eile õhtul lapsed tundsid huvi , millal teie sünnipäev on . ” </s> </p>
<p> <s> “ Veebruaris . </s> <s> Küünlapäeva paiku . ” </s> </p>
<p> <s> Nad astusid jalalt jalale . </s> <s> Peaks nagu midagi ütlema . </s> </p>
<p> <s> “ Mis siis sellest , ” küsis Jott , “ ühe vana mehe sünnipäevast ? ” </s> </p>
<p> <s> “ Neil ei ole siin sugulasi , mitte üht vanaemakestki . </s> <s> Eerol on poolvendi , kellega kohtuda ei tohi . </s> <s> Ville oma vendi üldse ei tunne . </s> <s> Siis on nad hakanud kirjanike liitu nagu oma perekonnaks pidama . </s> <s> Entsüklopeediatest ja leksikonidest on nad kõiki tähtsamaid nägu pidi õppinud tundma . ” </s> </p>
<p> <s> “ Entsüklopeediatest ? </s> <s> Nad on ju pisikesed veel ? ” </s> </p>
<p> <s> “ Mõlemad läksid kooli juba . ” </s> </p>
<p> <s> “ Juba ! </s> <s> Mul seisab meeles , too oli vist Eno Raua matusel , ” ütles Jott , “ kui vist väiksem ema süles magusasti magas kogu talituse aja . ” </s> </p>
<p> <s> “ Ville jah . </s> <s> Ja kuidas ta oli oodanud Eno Raua nägemist , olgu või surnud peast ! </s> <s> Aga Tallinna sõit ja päeva muljed nõudsid oma . </s> <s> Pärast ütles , ta olevat siiski kõike kuulnud ja näinud . </s> <s> Vist unes või vaimus . ” </s> </p>
<p> <s> “ Tervitage oma vahvaid poisse ! ” </s> </p>
<p> <s> “ Tänu teile , olge ise ka terve ! ” </s> </p>
<p> <s> Võtme hääle peale tormasid poisid eeskotta , nad ei mahtunud ukseaugust ühekorraga välja ning läksid tülli eesõiguse pärast ema esimesena näha . </s> </p>
<p> <s> Hoiab meid koos nagu pliiatseid pinal Tikutoos-maja , mõtles Valeria . </s> <s> Ta kaisutas lapsi , küsis , ega keegi ole ukse taga kolistanud , tegi tule alla ja seadis panni naerma , istus siis taburetile , võttis ühe sülle ja teise kaenlasse ja kiigutas neid üminal , ise aga luuletas : </s> </p><lg type="free"><l> Minu isa maa ei ole </l><l> minu isamaa . </l><l> Minu ema keel ei ole </l><l> minu emakeel . </l><l> Omaks võtta meele- , hinge- </l><l> võõrast maad ei saa . </l><l> Oma keel on mälul , meelel - </l><l> orvu omakeel . </l></lg>
<p> <s> Äkki talle meenus . </s> </p>
<p> <s> “ Nägin Jott Teed . </s> <s> Ta on sündinud veebruaris , küünlapäeva paiku . </s> <s> Palus teid tervitada . ” </s> </p>
<p> <s> “ Miks ta meid kunagi sünnipäevale ei kutsu ? ” küsis Ville . </s> </p>
<p> <s> “ Tema ehk ei pea sünnipäeva . ” </s> </p>
<p> <s> “ Miks tal ei peeta nagu Runnelil või Krossil ? ” </s> </p>
<p> <s> “ Tema on tagasihoidlik . </s> <s> Teie emal ka ei peeta . ” </s> </p>
<p> <s> “ Sina oled noo-oor ! ” ütles Ville . </s> </p>
<p> <s> “ Mis ta teeb oma sünnipäeval ? </s> <s> Võib-olla on täitsa üksi ? ” ütles Eero . </s> </p>
<p> <s> “ Võib-olla . ” </s> </p>
<p> <s> “ Aga tal oleme ju meie ! ” protesteerisid poisid kooris . </s> </p>
<p> <s> “ Saadame talle sünnipäevaks kaardi , ” ütles Eero . </s> </p>
<p> <s> “ Olgu , saadame ! ” ütles Ville . </s> </p>
<p> <s> “ Saadame selle foto , mis Ville pildistas ! </s> <s> See on suurepärane , ” arvas Eero . </s> </p>
<p> <s> “ Olgu . </s> <s> Kuigi see on väiksepärane , ” arvas Ville . </s> </p>
<p> <s> Nüüd läksid nad vaidlema , kas väiksepärane on sõna või ei ole . </s> <s> Sõnad , sõnad , nendest saab söönukski . </s> </p>
<p> <s> Valeria tõusis , segas pannil õhtueinet , istus siis taburetile ja võttis mõlemad jälle sülle . </s> <s> Talle meenus , mis aastate eest kirjutanud : Oma maa , maailma agul . </s> </p>
<p> <s> Jott aga läks ning mõtles Valeriast ja lastest . </s> <s> Jott mõtles , et tema ise on ka samast tõust , kes peab kirjanike liitu oma perekonnaks ; eks rõõmusta Jotti iga ilus raamat , otsekui oleks see omaenda või oma lapse sulest , eks ta kannata rumala kriitika pärast , kui see ka peaks tabama kedagi , kellega Jott pole iialgi sõnagi vahetanud , ent keda ometi armastab . </s> <s> Nõnda ka Valeriaga . </s> <s> Jätta maha kõik , mis ja kes sul Moskvas on , tulla vere hääle kutsel esiisade maale , ja see maamuld , see keel üksi peab asendama kaotatut . </s> <s> Kes siia sündinud , sel pole valikut ; kes muude võimaluste hulgast selle valinud , see tahab veenduda valiku õigsuses iga päev , tema pilk on terav , tema sõna karm . </s> </p>
<p> <s> Jott läks koju , otsis riiulist rohelise vihiku Ajast väljas . </s> <s> Luges - </s> </p><lg type="free"><l> Mind viidi siit ära . Mind tapeti taigas . </l><l> Kuid Eestisse tagasi teel oli hing . </l><l> Ma kuulsin : taassündida koduses paigas </l><l> on soovijaid palju - must nõrgemaid . Ning </l><l> mul sündida kästi . Veel polnud ma päral . </l><l> Üht sobivat ihu veel otsis mu aim : </l><l> üks piisk eesti verd kuluks marja eest ära . </l><l> et sulada kokku võiks keha ja vaim , </l><l> et , eellaste elu taasvirgunud kehas , </l><l> võiks jätkuda kodutee , hinge ränd . </l><l> Taas ilmale tulingi vaenlase pesas , </l><l> kus eneseksjäämine oli nii ränk . </l></lg>
<p> <s> Ninii , mõtles Jott . </s> <s> Ta oli seda ennemgi lugenud , kuid tekst oli kaetud olnud . </s> <s> Või polnud ta ise lahti läinud . </s> <s> Jotile meenus , mis ta Loomingu Raamatukogust oli lugenud . </s> <s> Eks väitnud seal Ränik umbes nõnda : loed oma eelmises elus loodud luulet , vaatad oma teises elus maalitud pilte , sõidad laevaga , mis kannab sinu poja eelmise elu nime , ja teed näo , et ei tea sellest midagi . </s> </p>
<p> <s> Noh siis teeb ka Jott vastava näo . </s> <s> Õigupoolest teabki ta sellest vähe küll . </s> </p>
<p> <s> Orb , Ellujäämine , Ajast kinni , Ajast väljas , Ajast mööda - selline on Räniku tee olnud pealkirju pidi . </s> <s> Jott lehitses ja mõistis , miks ühed on Ränikut kiitnud ja teised niiväga laitnud : taasünni elamused , sündhaaval-surmhaaval hea ja kurjuse tundmaõppimine - kes võtab hieroglüüfidega raamatu kätte , sel peab neist märkidest pisut aimu olema . </s> <s> Ajast mööda jah , naiivne , mannetu ja nõme ühekorraga , põeb isamaakompleksi , hambutu vananaisehala , on arvanud Jaak Urmet Räniku uuest kogust . </s> <s> See pole vaikne hala , vaid otsustav asjassesekkumine , on arvanud Anneli Mihkelev . </s> <s> Triin Soomets on leidnud : Ajast väljas on tarbeluule , majapidamispäevik . </s> <s> Tuleb tuttav ette seesugune kriitika , märgutas Jott , ei ole midagi uut päikese all . </s> <s> Küllap on poisidki seda kõike lugenud ? </s> </p>
<p> <s> Õhtu oli edenenud ja Valeria lootis poisid magama saada , et ise veel pisut töötada , nüüd kus arvuti vaba . </s> <s> Aga poisid meelitasid oma mustapäise pisikese ema asemeserval-istumise-juttudesse , nad võitlesid teineteisega ainuõiguse pärast ema tähelepanule ja armastusele , ema pidi neile olema kahe isa eest ja kolme paari vanavanemate eest ja tädide-onude-nõbude-küdide eest ja ema sõbrannade eest kah . </s> </p>
<p> <s> Armastus ja armumine ei ole minu jaoks sama , mõtles Valeria . </s> <s> Seksi ainus väärtus on lapse saamine . </s> <s> Kallistades lapsi saan midagi rohkemat , kui suudaks mulle anda ükski mees . </s> <s> Väikesi lapsi tahaksin saada lõpmatult . </s> <s> Kahjuks kasvavad lapsed suureks . </s> </p>
<p> <s> Mees on teostumata naine , mõtles Valeria , mees on looduse eksitus . </s> <s> Y-kromosoom , millest meesolevus alguse saab , on ju ainult defektne X-kromosoom - üks neljasosa tervikust on mehel puudu . </s> </p>
<p> <s> Tihtigi oli Valerial tunne , et lapsed said mingil seletamatul moel osa tema mõtetest , nad hakkasid laulma seda laulukest , mis emal teises toas meeles mõlkus , või vastasid küsimata küsimusele . </s> <s> Nüüdki küsis Ville äkitselt : </s> </p>
<p> <s> “ Ema , kas sa enam kunagi ei lähe mehele ? </s> <s> Isegi minu isale mitte ? ” </s> </p>
<p> <s> “ Ei , kiisu , ei lähe . ” </s> </p>
<p> <s> “ Kas Eero isale ka ei lähe ? ' </s> </p>
<p> <s> “ Ei lähe . ” </s> </p>
<p> <s> “ Kas ka temale , keda sa nii väga armastad ? ” </s> </p>
<p> <s> “ Ei lähe , kiisu . ” </s> </p>
<p> <s> “ Ka siis , kui ta sind väga palub ? ” </s> </p>
<p> <s> “ Ikkagi mitte . ” </s> </p>
<p> <s> “ Ka siis , kui tehakse seadus , et pead minema ? ” </s> </p>
<p> <s> “ Mitte kunagi . ” </s> </p>
<p> <s> “ Aga siis , kui politsei tuleb ? ” </s> </p>
<p> <s> “ Põgenen koos teiega . ” </s> </p>
<p> <s> “ Aitäh , ema . ” </s> </p>
<p> <s> Nad on ju lugenud ja arvutis ümber toksinud ema luuletusi , kus ema räägib sündimata jäänud lastest , kes tõotavad taevariigis teha lastevabariigi ; ema on nii väga igatsenud just neid - Eerot ja Villet , noh Villet ehk vähem kui Eerot , arvas Eero ; ei just vastupidi - Villet ikka rohkem , arvas Ville ; ei miks vastupidi , kui saab päripidi , arvas Eero . </s> </p>
<p> <s> Valeria kuulas laste vaidlust , ta ei tahtnud muud , ta oli õnnis ja õnnelik . </s> <s> Ta elas oma lastele , ega mõelnud kuigi tihti , et need on poisid , kellest saavad mehed , kes teevad kord haiget tema suguõdedele , nagu temale on haiget tehtud . </s> <s> Armastuses ei kasva sellised mehed , lootis Valeria . </s> <s> Ta mõtles oma vanale luuletusele , mis ikka uus ja kehtiv - </s> </p><lg type="free"><l> Kelle lapsevaimu läbis </l><l> vabaduse hüüd - </l><l> on ka teile argivärgid </l><l> esmatähtsad nüüd ? </l><l> Millest vaikivad nüüd nemad , </l><l> kes on nüüd viisteist ? </l><l> Minu laps teab seda lippu , </l><l> pole näinud teist , </l><l> oskab , laulab just neid laule , </l><l> pole kuulnud muud . </l><l> Ei ma keeldu imetlemast </l><l> püha puhast suud . </l></lg>
<p> <s> Nii täitub minu soov lisada ärikate , poliitikute ja tarbijate maailmale paar- kolm vaimuinimest , lootis Valeria . </s> </p>
<p> <s> Seegi tee viib nüüd Euroopasse , mõtles Jott Tee , astudes Võnnu poodi mant , kuhu buss ta oli puistanud , tagasi kiriku suunas . </s> </p>
<p> <s> Eu-roo-pas-see , eu-roo-pas-see , skandeeris Jott , vasemat jalga tugevamini kui paremat vastu teekatet matsatades . </s> <s> Temalgi olid nüüd tossud jalas , temalgi ! </s> </p>
<p> <s> Jotile meenus üks lause Merike Hanni juturaamatust : Kui pükste ostmiseks tagumiku ära müüd , pole just palju kasu saanud . </s> <s> See kõlab kui rahvatarkus . </s> <s> Ja see on asja üks külg , meie poolne külg . </s> <s> Euroopast vaadates paistab teisiti . </s> </p>
<p> <s> Euroopaga on asi siiski klaar , ilmaaegu pillutakse sõnu , nagu karjapoisid kuumi tuhakartuleid , mõtles Jott . </s> <s> Eks ütelnud ju Anna Haava pea sajand tagasi – </s> </p><lg type="free"><l> Näokatte-pidule ehime , </l><l> nii laenatud hilpudes kehime – </l><l> “ Europa ” kui v a a t a k s , kui meid nii näeks – </l><l> oi , kuidas ta “ reverenzi ” teeks : </l><l> “ Kust-rahvas ? kas Saksast ? Sarmatiast ? </l><l> kas Seine kaldailt ? või Karjalast ? </l><l> ja kuhu nii minek ? – oi , lapsemeel ! </l><l> Kas kaua nii mõtlete mängida veel ? … </l><l> - Kui homme “ visitele ” tulete – </l><l> siis , ootame , midagi o l e t e ! </l><l> kel o m a laadi , kel o m a meel , </l><l> kel o m a täht hiilgab otsaeel – : </l><l> s i i s vastu küll teile tõttame , </l><l> teid r a h v a s t e ritta võtame . ” </l></lg>
<p> <s> Aga kus meie – ei kõlba me enestele , ei arenda me oma ja erandlikku , me tahame ennast ümber lõigata lasta , oma naiste rinnad silikooniga täita , olla nagu arvame teised olevat . </s> <s> Andres Langemets ütleb : koopiamasinamaa . </s> </p>
<p> <s> Vabadus on kätte tulnud , selle saamine on unustatud , nagu unustatakse sünnitusvalu . </s> <s> Vastsündinu on toonud kaasa hoopis hoolt ja kohustusi ning vaeva ja vastutust ; see on seadnud omad piirid . </s> <s> Vabadus piirab vabadust ! </s> <s> Küllap on iseseisvus nüüd nii harilik asi , et ei mõeldagi selle kaotamisest , sest ei arvestata riigikaotuse võimalusega – et tuleb jälle nagu Wiedemanni sõnaraamatus seisab : Maarjamaa , das russische Baltland . </s> <s> Unustatud on eesti vanasõna : Idast tuleb hää ilm , idast tuleb paha ilm , idast tuleb ilmalõpp . </s> <s> Ei ole riivanud meie tähelepanu Venemaa hiljuti tagandatud peaprokuröri Juri Skuratovi intervjuu maikuu Eesti Postimehele : “ Möödub aeg . </s> <s> Venemaa saab uuesti superriigiks . </s> <s> Algab uus maailma jaotamine ja leidub jõudusid nii Eestis kui Venemaal , kes ütlevad , et Eesti lahkus Venemaa küljest ebaseaduslikult . </s> <s> Ses mõttes te elate kui miini otsas . ” </s> </p>
<p> <s> Miini otsas istudes luuletab Triin Soomets : “ Ei suuda mõelda muust , kui et Kaks suitsu on järel veel . ” Ja teised laulavad kooris tema järel , sest küünilisus olevat postmodernismis ainus viis ellu ja terve mõistuse juurde jääda . </s> <s> Siis lastakse käiku sõnalodevuse äärmised võimalused , justkui sõnast ei olekski väge karta ega lipuvärvide teotamisest kättemaksu . </s> <s> Või nagu Ristikivi on oma pagulaspäevikusse märkinud : “ Kas oli see minu vabariik ? </s> <s> See sai selleks alles siis , kui seda enam ei olnud . ” </s> </p>
<p> <s> Eks manitsenud toona Karl Rumor-Ast : Riiklik sõltumatus ei ole ühe rahva lõplik ideaal ; iseseisvus on abinõu ja tee eesmärgile jõudmiseks . </s> <s> Mis praegu meie eesmärk näib olevat , mõtiskles Jott Tee , meie eesmärk näib olevat Euroopa vihmavarju alla jõuda , aga seegi on ju ainult abinõu ja tee eesmärgile jõudmiseks ! </s> <s> Mitte mehelesaamine ei ole printsessi lõppunistus , vaid abielus elamine , ometi lõpevad kõik muinasjutud pulmapäevaga , ja moka otsast lisatakse : kui nad surnud ei ole , elavad õnnelikult tänapäevgi . </s> <s> Kui nad surnud ei ole , kuni üks rahvas surnud ei ole , seda peab silmas pidama ! </s> </p>
<p> <s> Eesti mehe häll on väike , Tema surnuaed on suur , luuletas Vladimir Beekman tosin aastat tagasi . </s> <s> Seda küll ei tohiks me unustada , ka Euroopa lävepakul mitte , iseäranis seal mitte . </s> </p>
<p> <s> Jott jõudis kiriku manu , otsis silmadega vabaduse tamme . </s> <s> Midagi on siiski muutunud , mõtles ta , ajavahemikus 1921 kuni 1933 vahetus seitseteist valitsust , Laar on aga püsinud rekordaja , ehkki sõimeldakse vastastikku otsekui pulmakaasitajad vanasti . </s> <s> Peaminister on püsinud nagu see tammgi . </s> </p>
<p> <s> Oli Võnnuski inimesi , kes oleks tamme kirvesurma mõistnud , kui oleks teadnud , milline see just on ; nõnda sai vale puu hukatud . </s> <s> Sajast ja kahestsajast aastast oli vana Körber tookord kõnelnud . </s> <s> Küllap ta ei seadnud tähtaega ette , viitas vaid kaugele tulevikule , täistulevikule , mis nüüd ometi on täisolevikuks saanud . </s> </p>
<p> <s> Jää kestma , mõtles Jott tamme ristimärgiga õnnistades . </s> <s> Ilus tugev noor tamm ! </s> </p>
<p> <s> Kerge südamega astus Jott kirikumäest alla Võnnu vana surnuaia poole . </s> <s> Arvata verstake oligi käia , aga teed tuli anda seitsmekümne seitsmele bensiinisetukale . </s> <s> Kabelipüha on ikka veel au sees , mõtles Jott , Võnnu vanasse surnuaeda tullakse ennemini kui uude , mis ongi eemal ja rohkem rääma jäänud . </s> </p>
<p> <s> Kõik heinamaa oli täis turtsuvaid ja tagurdavaid autosid , mis nagu kirju lehmakari otsis paika , kus rahus maha heita ja mäletsema hakata . </s> <s> Lasipuid ristikut krõmpsutavate hobustega polnud kabeliaia veeres ammu enam , nende mälestusegi oli tuul viinud . </s> </p>
<p> <s> Autorahvas on muidugi kaugeltrahvas , võndlased ise on jalarahvas , nemad vist on kohal juba , et kalmusid kohendada ja sugulastega kokku saada . </s> </p>
<p> <s> Kokku saada , märgutas Jott , kas see on sama mis üheks saada , jälle terveks ja tervikuks saada ? </s> <s> Eesti Kirjanike Liit ja Välismaine Eesti Kirjanike Liit said tänavu üheks , nüüd on meil üks ülemaailmne liit . </s> <s> Väliseestlaste kirjutatud raamatud ja nende pärijate raamatukogudki tulid koju , nüüd tulevad kirjanikud ise ka - kes veel üldse tulemas , kes pole mulda läinud , mõned tulevad mullastki . </s> <s> Ivar Ivask kirjutas kord : </s> </p><lg type="free"><l> Kuidas ulatun nii kaugele tagasi , </l><l> kuidas ühinen ma tolle vana </l><l> surnuaiaga Rõngus , unistades siin </l><l> Mõrujuure metsades sinise topsiga käes ? </l></lg>
<p> <s> Too ühinemine on ju sündinud . </s> </p>
<p> <s> Bernard Kangro on kirjutanud : </s> </p><lg type="free"><l> Matke mind sinna maha , </l><l> kuhu altarituled </l><l> paistavad kiriku taha . </l><l> Matke mind sinna maha ! </l><l> Haud tehke tasaseks päält , </l><l> kalmule ühtegi puud </l><l> ärge mind varjama pange . </l><l> Kuulen siis kellade häält </l><l> kajamas üle hange , </l><l> kuulen siis kellade häält </l><l> läbi suvede kuuma . </l></lg>
<p> <s> Kellakuuljad ! </s> <s> Kui palju neid meil on siinpool muldasid ja sealpool , siinpool vett ja sealpool , märgutas Jott . </s> <s> Kui palju unistusi , kui palju ennastsalgavat tööd oma rahva heaks , küsimata muud tasu kui õigust kord rahusse minna . </s> <s> Kolm suurt võõrsilluuletajat - Raimond Kolk , Kalju Lepik ja Ivar Grünthal on nüüd ju manalamehed , nende eluaegne unistus isamaa vabadusest on täide läinud , kuigi teisiti - eks kirjutanud Kalju Lepik Võnnu mehe Gustav Suitsu sajandaks sünnipäevaks - </s> </p><lg type="free"><l> Kõik kas kokku unenägu ? </l><l> Kõik me uhkus , trots ja raev </l><l> kõik kas tühi töö ja vaev ? </l><l> Kõik kas kokku unenägu ? </l><l> Ei ! Kord tuleb vetelagu . </l><l> Sini-musta-valget plagu </l><l> üle mere kannab laev . </l></lg>
<p> <s> Ei kandnud üle mere , trikoloor – ehkki avalikkuse silmis alles hoitud just paguluses – lõi lehvima siiski siin , kodueestlaste jõust , vastupidavusest ja riigimehelikust tarkusest . </s> <s> Nõnda läksid täide Looritsa sõnad : Meie vägiteoks on hallide hulkade passiivne vastupanu , mis on välja kannatanud rohkem kui suretajad on suutnud välja mõtelda . </s> </p>
<p> <s> Hea et see möödas on . </s> <s> Ärgu toogu sellist katsumust ka pärasttulevik mitte . </s> </p>
<p> <s> Jott Tee läks kalmistuväravast sisse koos kirju rahvavooluga . </s> <s> Ta mõtles , kuidas nüüd kõik sobib nagu palvetavates kätes - sõrm sai sõrmega vaheliti , kodueesti kirjandus võttis oma tühikutesse ulgueesti kirjanduse ; kui meie ei saanud , said nemad , mis nemad ei saanud , seda saime meie , ja nüüd on meil kõik olemas , meil on suur kirjandus . </s> </p>
<p> <s> Kahe kirjanike liidu kohtumisel Helsingis kaks aastat tagasi oli Jaan Kross toonud niisuguse võrdluse : kui kõik need eesti kirjanikud , kes maailma laiali pillutati , oleksid surnud 1944. aasta sügisel katku , oleks see olnud hirmsam kui hirmus , ent katk oleks nende loomingu rahvale alles jätnud , see tsunami aga tahtis uhta nende senise loomingu kui tulevase loomingu kui nimedki meie teadvusest , ja peaaegu oleks see korda läinudki ; aga ometi oli see kohutav ilmajäämine eesti kirjanduse äraarvamatu võit , sest põgenikud pääsesid repressioonidest , mis sai osaks kodueesti kirjanikele ; oli nende elu nii raske kui tahes , nad säilitasid kirjutamise vabaduse . </s> <s> See on ülim , mõlgutas Jott , loominguvabadus on ülim , mis inimesele osaks võib langeda . </s> </p>
<p> <s> Jott oli täna tulnud kuulama Võnnu õpetajat Kalle Kasemaad , Tartu ülikooli Vana Testamendi ja semiidi keelte professorit , paljude romaanide tõlkijat , kes võib seista kerkokellale nii lähedal kui ainult vast kellalööja Tõnu Wilu , kes on ühtlasi ka organist ja bibliofiil ja raamaturestauraator . </s> <s> Meid on arvuliselt vähe , me peame igaüks vähemalt kolme mehe töö tegema , märgutas Jott . </s> </p>
<p> <s> Palju rahvast oli kobaras vabaõhukantsli ümber , veel rohkem seisis kalmude vahel või istus pinkidel sugulaste haudadel ; sumises mõnus jutt , veeresid voolsad sõnad . </s> <s> Õpetaja ei kõrgendanud häält , kes kuulata tahtis , see kuulis , kes ei tahtnud , seda ei hakanud õpetajagi segama . </s> <s> Õpetaja Kasemaa rääkis esivanemate pärandusest , mida meie peaksime tänuga vastu võtma ja eneselt küsima , mida meie oleme teinud selle päranduse rohkendamiseks . </s> <s> Jott meenutas : toda on toonitanud meie armas Jaan Lõo pea sajand tagasi , et keel on rahva iseolemise alus , aastatuhandetest üle ja tormidest läbi on kauged esivanemad meie keele päästnud ; meie kohus on teda hoida ja tulevastele põlvedele pärandada jätta kui ülimat vara , mis meil iial anda on . </s> </p>
<p> <s> Nüüd on meil üksainuke mure , märgutas Jott , kui vaatas kantsli ümber tihedas summas seisvat rahvast , ja tolle mure on kirja pannud Paul Eerik : Kas oskame hoida kõik ühte Kas oskame hoida ühte Kui heitunud mesilaspere Kas oskame hoida ühte ja minna nii läbi mere ? </s> <s> Jah , alistatud , anastatud rahvana oskame , jah , rasketes aegades oskame , kas aga oskame priiuses , kas aga oskame oma riigi peremehena ? </s> <s> Kas on meil koosmeelt ? - nagu küsis riigi president , kirjanik Lennart Meri . </s> <s> Kas meil on koosmeelt , kui kakssada aastat kestnud unistus oma riigist on täitunud . </s> <s> Kas mõistame , et me pole finišis , me oleme lootustandvas stardis . </s> </p>
<p> <s> Jott Tee vaatas oma südamesse ja oli valmis - Jott Tee jätkab , sest jätkub tee . </s> </p></div1>
    </body>
  </text>
</TEI>
</teiCorpus>
</teiCorpus>
