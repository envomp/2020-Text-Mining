<teiCorpus xmlns:xi="http://www.w3.org/2001/XInclude" xmlns="http://www.tei-c.org/ns/1.0"> 
<xi:include href="../../bin/koondkorpus_main_header.xml" /> 
<teiCorpus> 
<xi:include href="../bin/header_ilu.xml" /> 
	<TEI> 
		<teiHeader xmlns="http://www.tei-c.org/ns/1.0" xml:lang="et" xml:id="koondkorpus_local_header" n="$Id:$"> 
			<fileDesc> 
				<titleStmt> 
					<title> Malin Malini Metsast </title> 
  				</titleStmt> 
				<publicationStmt> 
  					<p> Vt publitseerimisandmeid failist 
						<ref target="#publicationStmt-main">koondkorpus_main_header.xml</ref> 
					</p> 
  				</publicationStmt> 
				<sourceDesc> 
					<p> Vt allkorpuse päis 
						<ref target="#header_ilu">header_ilu.xml</ref> 
					</p> 
  				</sourceDesc> 
  			</fileDesc> 
		</teiHeader>
  <text>
    <body>
      <div1 type="tervikteos"><head> Malin Malini Metsast </head>
<p> <bibl> <author> <s> Karen Orlau </s> </author> </bibl> </p>
<p> <s> Malin elas igivanas laanes , mis ulatus ühest servast kauge kaljumäeahelikuni ning teisest mereni , mis oligi maailma äär . </s> <s> Mägedest alguse saanud jõed ruttasid läbi laane ning suubusid lõpuks laiade ja laiskadena merre . </s> <s> Tihti ulpis jões mõni kuldkollaseks lootsikuks kuivanud puuleht , mis kangekaelselt keeldus põhja vajumast ning jõemudaks settimast , vaid seilas uljalt otse avamerele . </s> <s> Mis lehest seal edasi sai , ei teadnud keegi . </s> </p>
<p> <s> Malin ei olnud kunagi merekaldal käinud ja mägedesse ei olnud tal samuti asja . </s> <s> Piisas sellestki , kui ta sai metsajõgede kaldal istuda ja vilepilli puhuda . </s> <s> Ta teadis , et puud teda hoiavad , ning muusikaga selle eest tasuda tundus kuidagi kindel . </s> <s> Liiatigi oli tegemist väga erilise pilliga , mis muutis ka kõige lihtsameelsema trilleri millekski võluväeliseks . </s> </p>
<p> <s> Malini vilepilli sepistasid haldjasepad kunagi ammustel aegadel ehtsast nõiahõbedast . </s> <s> Haldjad olid tulnud ja läinud , aga mäed seisid endiselt ja mets laius endiselt mere ja mägede vahel . </s> <s> Hõbedane vilepill mängis igal kevadel puhkemisõhinas pungadele ja hilissügisel uinus mets selle helide saatel . </s> </p>
<p> <s> Talvel magas Malin unenägudeta und . </s> <s> Ta lõi kevadel silmad lahti just sellel päeval , mil päike esimest korda soojendama hakkas , istus üle jõe kummarduvale pajutüvele ja mängis tulvavetele , mis said sellest veelgi enam hoogu juurde . </s> </p>
<p> <s> Aeg voolas Malinist mööda . </s> <s> Ta kuidagi lihtsalt oli . </s> <s> Oli kuldpunaste juuste ja öökullisilmadega Malin . </s> <s> Sihvakate käte-jalgade ning kitsesabaga , mille otsas lehvis kollakasruuge tutt . </s> <s> Tantsiv ja vilepilli mängiv Malin . </s> <s> Kerge nagu tuulehoog ning sama kerged ja muretud olid ka ta võlupilli helid . </s> </p>
<p> <s> Ühel hommikupoolikul tuli metsa võõras . </s> <s> Võõra nimi oli Paan . </s> <s> Ta kõndis üle küngaste , maitses jänesekapsalehti ning peatus siis vilepillihelisid kuuldes . </s> </p>
<p> <s> Malin istus pajutüvel ja mängis ühte oma kergetest kevadelauludest . </s> <s> Varsakabjad jõekaldal sirutusid mängija poole ja noor pilliroog kahises häbelikult kaasa . </s> </p>
<p> <s> Siis nägi Malin Paani ja muusika vaikis . </s> <s> Paan seisis sõrgupidi kiires jõevoolus ja sirutus mängija poole sama hardunult kui pilliroog ja noored varsakabjad . </s> <s> Ainult et Paan oli vilepillimuusikatagi üdini elujõudu täis . </s> <s> Ta silmad särasid nagu tähed augustiöös ning ta jalad olid sõlmelised nagu sõjahobusel . </s> <s> Hirmuäratavast välimusest hoolimata seisis võõras loom päris tasakesi jõevoolus ja liigutas ainult oma pikki kõrvu . </s> <s> Järgmisel hetkel oli Paan kadunud . </s> </p>
<p> <s> Malin ei osanud enam edasi mängida . </s> <s> Ta pistis vilepilli taskusse ja kõndis mööda jõekallast allavoolu . </s> <s> See võõras loom ei kuulunud laande ning oli ühtaegu hirmutav ja ligitõmbav , kippudes vägisi ta rahumeelseid mõtteid häirima . </s> </p>
<p> <s> Ka Paan lonkis sihitult mööda metsa . </s> <s> Muusika , mida see veider olevus jõe ääres mängis , painas teda ning see ei lasknud tal oma teekonda jätkata . </s> <s> Jalad lihtsalt ei leidnud õiget rada üles . </s> <s> Paari päeva pärast nägi Malin teda jälle — jõekaldal , kui Paan paju vettelangevate okste varjus pillimängu kuulas . </s> </p>
<p> <s> Malin mõtles Paani säravatele silmadele ning vilepill rõkatas . </s> <s> Siis kostusid õrnemad ja igatsevamad toonid . </s> <s> Põdrapullid kuulsid Malini mängu ja ristasid sarvi . </s> <s> Metsisekuked lõid oma uhked sabad laiali ja lasid kuuldavale edeva kurina . </s> <s> Paan oli segaduses ja liigutas närviliselt kõrvu , sest need hõbedased helid ühtaegu leevendasid ja süvendasid pakitsust , mis ta hinge piinas . </s> </p>
<p> <s> Nii kordus päevast päeva . </s> <s> Malin puhus haldjate muusikariista ja Paan kuulas . </s> <s> Viisid , mida metsavaim nüüd oli mängima hakanud , olid selles laanes senikuulmatud — kerged trillerid olid kadunud kusagile sõnajalgade vahele või jõepõhja ning tundusid sealt kaugetena nagu eilsed unenäod . </s> <s> Nüüd mängis Malin Paani uhketest sarvenukkidest , kumeratest õlgadest ja noorte tammetüvedena sitketest käsivartest ... ja jumal üksi teab , millest veel . </s> <s> Paan kükitas sõnajalgade sees , kuulas käsipõsakil ja ihaldas üha enam — vilepilli , mis niisugust muusikat kuuldavale tõi . </s> </p>
<p> <s> Ühel heal päeval astus ta peidupaigast välja , jäi mängija ette seisma ja ütles : " Halasta mulle , väike muusik ! </s> <s> Mu uni on kadunud ja mu mõtted on segi . </s> <s> Ainult sina saad mind päästa , sest kui ma ei saa seda , mida ma ihaldan enam kui kõike muud maailmas , siis ma vist suren . " </s> <s> Paani hääl oli sügav nagu kosekõmin , kuid ta silmad olid tuhmid ja ta karv ei läikinud enam . </s> </p>
<p> <s> Malin ütles : " Ma tahan sind aidata , võõras . </s> <s> Mängin sulle rõõmuga kasvõi iga päev . " </s> </p>
<p> <s> Paan raputas pead ja ta pikad kõrvad olid longus : " Ainus , mis mind päästa võib , on sinu vilepill . " </s> </p>
<p> <s> Muusik vaikis ja tundis , kui tühine ta tegelikult oli . </s> <s> Ta oleks Paanile kergel meelel andnud ükskõik mida muud . </s> <s> Vilepill polnud talle sealjuures isegi mitte mõtte tulnud . </s> <s> Aga kas siis tohib pakkuda võõrale sellist kingitust , mida too väärtusetuks peab ? </s> </p>
<p> <s> " Võta mu pill , kui sa teisiti ei saa . " </s> <s> Seda oli lihtsam öelda , kui ta oleks arvata võinud . </s> </p>
<p> <s> Paan tõstis pilli huultele ning selle hõbedane pind lahvatas särama , justnagu oleks vilepill kinkimise heaks kiitnud . </s> <s> Haldjate sepistatud esemed võivad selliseid asju teha küll . </s> <s> Kuuldavale tuli kummaliselt kume hääl , teistsugune kui need , mida Malin puhuda oskas , kuid omal viisil oli ilus seegi . </s> <s> Paan silitas hajameelselt Malini juukseid ja istus siis jõekaldale mängima . </s> </p>
<p> <s> Järgmistel hommikutel puhus Paan vilepilli ning Malin kuulas sõnajalgade varjust . </s> <s> Muusika oli ilus , kuid ometi võõras . </s> <s> Malin tundis , kuidas ka mets ümberringi kurtis , kuid ta osanud sellest kuigivõrd hoolida , vaid rõõmustas , et Paani pronksikarva kasukas läikima hakkas ja ta silmadesse sära ilmus . </s> <s> Paan paranes . </s> <s> Ainus , mis metsavaimu murelikuks tegi , oli see , et kuigi Paan ei mänginud metsale , ei mänginud ta ka Malinile mitte . </s> <s> Ta lootis , et ehk kunagi Paan märkab . </s> </p>
<p> <s> Võibolla olekski Paan vilepilli lummusest ärganud , kui ta oleks Malini metsa jäänud , aga seda ei saa keegi kunagi teada , sest ühel heal hommikul oli ta kadunud . </s> <s> Küllap jätkas rändur oma ootamatult poolelijäänud teekonda ning läks üle mägede , nagu alguses plaaninud oligi . </s> <s> Vilepilli võttis ta kaasa ning räägitakse , et ta õppis seda mängima hoopis uuel moel , aga see on juba teine jutt . </s> </p>
<p> <s> Malin kõndis läbi laane ja otsis Paani . </s> <s> Ta otsis visalt ja kaua , enne kui leppis , et võõras oli lahknud . </s> </p>
<p> <s> Kogu laas leinas , aga puud ei nutnud mitte Paani taga . </s> <s> Malin ei märganudki seda , kuni ta oma lein veel värske ja valus oli . </s> <s> Alles siis , kui Malin jaksas ise lohutust otsima minna , oli tal aega kuulda , et puud ei räägi temaga enam . </s> <s> Kodune oli muutunud ükskõikseks varjumaailmaks . </s> <s> Mitte ainult Paan ei olnud kadunud , kogu Malini maailm oli ta maha jätnud . </s> <s> Seda arusaamist oli ränk kanda . </s> </p>
<p> <s> Metsavaim kõndis mööda jõekallast allavoolu ning kõikjal , kuhu ta jõudis , nägi ta hingetut metsa . </s> <s> Puudes ei olnud olemise imet , nad seisid ükskõikselt ja tõelise elusädemeta . </s> <s> Oksad kahisesid , aga see oli tuul , mis neid kahistas . </s> <s> Lehed särasid , aga see oli vihm , mis neid särama pani . </s> <s> Mitte selline ei pidanud mets olema . </s> </p>
<p> <s> Malin oli meeleheite ees abitu ja nii pääses aeg teda hammustama . </s> <s> Punakaskuldsetesse juustesse tekkis halli ja kerged liikmed muutusid kangeteks . </s> <s> Suured öökullisilmad ei seletanud enam nii teraselt kui varem ning ta siledale otsaesisele tekkisid vaod . </s> </p>
<p> <s> Lõpuks jõudis ta mereni . </s> <s> Meri oli maailma äär , sealt edasi ei olnud enam kuhugi minna . </s> </p>
<p> <s> Ta istus pikki päevi mere kaldal , vaatas laineid , kui need randa kohisesid ja kuulas kajakaid . </s> <s> Pikapeale uhtus soolane meretuul temast välja leina ja hirmu , kuni alles ei jäänudki midagi muud peale vaba meretuule . </s> </p>
<p> <s> Ühel päeval tõusis Malin püsti ja asus tagasiteele . </s> <s> Tal ei olnud küll enam vilepilli , aga ta ise oli ju alles . </s> <s> Ja see oli tema mets . </s> </p>
<p> <s> Oli aeg laulma õppida . </s> <s> Esimesed viisid olid ebakindlad , kuid iga järgmine kõlas selgemini . </s> <s> Mets kuulatas . </s> <s> Malin kõndis mööda jõekallast vastuvoolu ja laulis ning mida enam ta oma häält tundma õppis , seda enam ta seda usaldas . </s> <s> Mis sellest , et metsavaim ei olnud endiselt särav ja kergejalgne , mis siis sellest , et ta ei tantsinud endise hooga , vaid kõndis aeglaselt ja väsis ruttu . </s> <s> See-eest oli ta laulus midagi sellist , mida ei olnud isegi haldjate ehtsast nõiahõbedast sepistatud vilepilli hääles mitte . </s> </p>
<p> <s> Ta oli õieti tundnud , kui aimas , et Paan teda õpetab , aga oli seda kergemeelselt liiga lihtsaks pidanud . </s> <s> Mitte miski ei saanud kunagi enam lihtne olla , aga selles oli oma võlu . </s> </p>
<p> <s> Malin laulis metsale ning mets sai ta laulust väge . </s> <s> See oli õiglane ja loomulik nagu seegi , et kevadest sai suvi ja suvest omakorda sügis . </s> <s> Malin ei teadnud , kas ta on järgmisel kevadel ärgates endiselt noor või jäävadki ta juuksed hallikirjuks . </s> <s> Tegelikult ei olnud see tähtis . </s> </p>
<p> <s> Aeg voolas endises rütmis ja aastad möödusid üksteise järel . </s> <s> Ümberkaudsed inimesed rääkisid laanest aukartlikul häälel . </s> <s> See oli alati olnud salapärane paik , mille kohta oli liikvel palju muinasjutte uhkest haldjalinnast metsasüdames ning haldjakodade kuulsatest meistritest , kes oma töödesse võluvõimu oskasid sõnuda . </s> <s> Need olid vaid muinasjutud , sest ükski inimene ei olnud oma ihusilmaga haldjate sepistatud võluriistu näinud ega ühtegi neist käes hoidnud . </s> <s> Võibolla ei olnudki neid olemas . </s> <s> Muinasjutudki oleks pikapeale unustatud , kui Malini laas olnuks nii nagu kõik teised metsad . </s> <s> Need jutustati aga inimpõlvede jooksul ikka edasi ning unustamist polnud muinasjuttudel karta — vähemalt niikaua mitte , kuni igaüks , kes Malini laanest läbi rändas , tundis , kuidas mets tasakesi hingas . </s> </p></div1>
    </body>
  </text>
</TEI>
</teiCorpus>
</teiCorpus>
