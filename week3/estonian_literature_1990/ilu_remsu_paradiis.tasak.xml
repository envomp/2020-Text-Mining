<teiCorpus xmlns:xi="http://www.w3.org/2001/XInclude" xmlns="http://www.tei-c.org/ns/1.0"> 
<xi:include href="../../bin/koondkorpus_main_header.xml" /> 
<teiCorpus> 
<xi:include href="../bin/header_ilu.xml" /> 
	<TEI> 
		<teiHeader xmlns="http://www.tei-c.org/ns/1.0" xml:lang="et" xml:id="koondkorpus_local_header" n="$Id:$"> 
			<fileDesc> 
				<titleStmt> 
					<title> Tahiti ja Tonga </title> 
  				</titleStmt> 
				<publicationStmt> 
  					<p> Vt publitseerimisandmeid failist 
						<ref target="#publicationStmt-main">koondkorpus_main_header.xml</ref> 
					</p> 
  				</publicationStmt> 
				<sourceDesc> 
					<p> Vt allkorpuse päis 
						<ref target="#header_ilu">header_ilu.xml</ref> 
					</p> 
  				</sourceDesc> 
  			</fileDesc> 
		</teiHeader>
  <text>
    <body>
      <div1 type="tervikteos"><head> Tahiti ja Tonga </head>
<p> <bibl> <author> <s> Olev Remsu </s> </author> </bibl> </p>
<p> <s> Mees võib kirjutada raamatu , </s> </p>
<p> <s> mees võib ehitada maja , mees võib istutada puu , </s> </p>
<p> <s> kuid mees peab tegema ümbermaailmareisi . </s> </p>
<p> <s> Kala kaob </s> </p>
<p> <s> Kui palju oleme kuulnud raadiost ja lugenud lehtedest Läänemere kalapüügikvootidest , mis igal aastal aina väiksemaks ja väiksemaks muutuvad . </s> <s> Lõpp paistab olevat üsna ligidal , varsti on kõik laevad kaldale veetud , tükkideks keevitatud ning vanarauaks müüdud . </s> <s> Kalurid joovad aga poetreppidel ja õlleputkades maha töötute abiraha , mille eest pidutseda ei saa siiski rohkem kui päeva või kaks – kui silmas pidada möödunud aegade kuraasi . </s> </p>
<p> <s> Veel paarteist aastat tagasi olid kalurid jõukas rahvas , kuuludes palgaklassi poolest esimese viie hulka , nagu see on ka mujal maailmas . </s> </p>
<p> <s> Kas tegemist on väljasureva majandusharuga ? </s> <s> Kas aastasadu meie rannainimesi toitnud kalapüük läheb hingusele ? </s> </p>
<p> <s> Igatahes on kalameeste seas levinud ägedad Euroopa Liidu ja Toompea vastased meeleolud , sest viga ei leita olevat mitte kalade vähesuses , vaid ülaltpoolses vales suhtumises . </s> <s> Usutakse , et meie poliitikud on suures Euroopa-tuhinas altarile toonud oma rahva huvid . </s> <s> Leitakse ebaõiglust järjest väheneva püügilimiidi riigisiseses jaotamises . </s> <s> Ägedalt vaidlustatakse statistikute ja looduskaitsjate esitatud arvusid , kalamehed leiavad , et kalade arv Läänemeres ei vähene , või vähemalt ei vähene nii hirmuäratavalt kiiresti , kui statistikud seda meile näitavad . </s> <s> Ja püügilimiididki ei vähene kõikides Läänemeremaades võrdselt . </s> </p>
<p> <s> Kalameeste poolt vaadatuna tundub mõningate looduskaitsjate kärarikas tegevus hobina , pühapäevase mängukannina , mille ümber lääne trendidele ja Brüsseli ootustele toetudes suurt lokku lüüakse . </s> <s> Elatakse ju Tallinnas või Tartus , merd nähakse harva , kaluritega pole peaaegu üldse kokku puututud , aga kaitstakse hoolega Läänemere kalu , sest see on parajasti moes . </s> <s> Looduskaitsjad tegelevad seminariturismiga , lennatakse konverentsilt konverentsile , antakse intervjuusid ajalehtedes ja televisioonis , õpetatakse seda , mida ollakse neil seminaridel kuuldud . </s> <s> Tasub mõelda , milliseid tundeid säärane jutt tekitab elupõlises kaluris . </s> <s> Looduskaitsja usub südames , et teeb head , kuid tegelikult valmistab muret ja vaeva tuhandetele inimestele . </s> <s> Looduskaitsja usub , et säilitab loodust tuleviku jaoks , aga mis tulevik see ilma inimestata on ? </s> <s> Kalurile on aga kalapüük elutöö , millega toidetakse perekonda . </s> </p>
<p> <s> Ka mina olen end seni lugenud raudselt looduskaitsjate leeri kuuluvaks , olen veendunult jaganud kõiki kauneid argumente ja seisukohti – meil ei ole õigust võtta oma lastelt ja lastelastelt varandust , puhast loodust , mis meile ei kuulu . </s> <s> Laeval " Mann " aga hakkasin mõtlema , et see hüüdlause on õige ainult juhul , kui lapsed ja lapselapsed on olemas . </s> <s> Aga mis siis , kui hoolika kaitsmise tulemusel maa inimestest tühjaks jääb ? </s> </p>
<p> <s> Loodust ei tohi armastada inimese arvel . </s> </p>
<p> <s> Keegi ei sea loomulikult kahtluse alla looduse kaitsmise vajalikkust , vaielda võiks üksnes selle mõõtude üle . </s> </p>
<p> <s> Mida teha ? </s> </p>
<p> <s> Statistika järgi räimehulk Läänemeres väheneb , eluaegne kalalaeva kapten , kes on siin mitukümmend aastat järjest kala püüdnud , ütleb aga , et vähenemisega pole kohe kindlasti tegemist – talle tundub , et kalade hulk koguni suureneb . </s> </p>
<p> <s> Küllap peaksid statistikud kontrollima üle oma metoodika , nii et kalalaeva kapten , keda vaist pole kordagi elus alt vedanud , võiks statistikat rohkem uskuda . </s> </p>
<p> <s> Kus on väljapääs ? </s> </p>
<p> <s> Kalalaev " Mann " oli paar aastat tööd teinud Läänemerel , vaevu-vaevu tuldi ots otsaga kokku , siis aga otsustasid omanikud Rasmus Kulla ja Toomas Miesler , et viivad laeva Vaikse ookeani Lõunamerele . </s> </p>
<p> <s> See on väga riskantne samm , mille tulemust ootavad vahest kõik Läänemere kalurid . </s> <s> Kui risk ennast õigustab , järgnevad " Mannile " teised tööta laevad ja meeskonnad , kui aga asi luhta läheb , leidub kindlasti parastajaid . </s> </p>
<p> <s> Madrus Remsu sünd </s> </p>
<p> <s> Kõik ülalöeldu loogiline , vaielda siin midagi ei ole . </s> </p>
<p> <s> Kuidas aga sattusin " Mannile " mina , kes ma vähemalt enne seda sõitu lugesin ennast kuivamaameheks ? </s> </p>
<p> <s> Ma olen kogu elu kibelenud Lõunamerele . </s> </p>
<p> <s> Kapten James Cook on olnud musketäride kõrval minu lapsepõlve lemmikkangelaseks , ta eksisteeris musketäride kõrval , olgugi et Cook on reaalselt olemas olnud isik , musketärid aga Alexandre Dumas' geniaalne looming . </s> </p>
<p> <s> Ka mina unistasin , et minu nime järgi ristitaks saari , väinu , saarestikke ja atolle , ma olin tõepoolest valmis selle nimel langema lahingus pärismaalastega , mul polnud koguni midagi selle vastu , et mind kuskil Havail nahka pistetaks . </s> <s> Peaasi oli sarnaneda Cookiga ! </s> <s> Ma leidsin sarnasust isegi Cooki ja enda saatuses – Cook oli vaesest perest pärit self-made-man , ning sõjajärgsed olud Eestis olid ju sama kehvad kui olud Inglismaal 18. sajandil . </s> <s> Emajõe üleujutatud luhtadel oli meil parv , luhasaared olid meie Tahitid ja Tongad . </s> </p>
<p> <s> Järgmine imetlusväärne mees oli Thor Heyerdahl . </s> </p>
<p> <s> Pärast " Kon-Tiki " lugemist muutusid meie parved loomulikult " Kon-Tikideks " . </s> </p>
<p> <s> Eelpuberteediealisele poisile mõjusid vapustavana faktid , et Thor Heyerdahl oli sündinud minu emaga ühel ja samal päeval ning tegi oma reisi ajal , mil mina olin ema kõhus . </s> </p>
<p> <s> Kaheksanda klassi lõpetamise järel viisin ma paberid Tallinna merekooli , tahtsin saada tüürimeheks , et seejärel Leningradis end laevakapteniks koolitada . </s> <s> Ent olin juba siis lühinägelik , nii et võinuksin õppida vaid mehaanikuks , see perspektiiv mind aga ei huvitanud . </s> </p>
<p> <s> Nõukogude ajal ma enam ei unistanudki Lõunamerele jõudmisest , aga kui taasiseseisvumine tõi liikumisvabaduse , alustasin võimaluste otsinguid , eriti pärast seda , kui olin näinud Renate ja Hannes Lintropi filmi " Palangi " , milles portreteeritakse Tonga eestlast Leonhard Niitu . </s> <s> Pidasime kapten Niiduga kirjavahetust , kapten Niit ütleski laeva " Mann " ühele omanikule Rasmus Kullale , et vaat , seal Tallinnas on olemas niisugune reisihimuline mees . </s> </p>
<p> <s> Tutvusime Rasmus Kullaga , kui ta oli juba langetanud otsuse viia laev Lõunamerele . </s> </p>
<p> <s> Pürgisin laevale madruseks , ja suur oli minu heameel , kui mu soovi kuulda võeti . </s> </p>
<p> <s> Päris esimest korda ma merel ei olnud . </s> </p>
<p> <s> Minu meremehetee algab Tartust , kus oli Noorte Meremeeste Klubi , mida juhendas hiljem sotsioloogiaprofessorina ja poliitikuna tuntuks saanud Ülo Vooglaid . </s> </p>
<p> <s> Minu esimeseks jahiks oligi tema M-klass , mul on alles isegi diplom , kus on kirjas , et ma olen madrusena Ülo Vooglaiu M-k-l saanud Tartu linna purjetamismeistrivõistlustel kolmanda koha . </s> </p>
<p> <s> Seejärel olin kolmel suvel järjestikku EPA maaparandusdotsendi Heiti Haldre Tartus toona ainukesel kiiljahil " Joosep Toots " jungaks ning selle purjekaga kündsime nädalate kaupa Peipsi laineid . </s> </p>
<p> <s> Need kaks lahket ja heatahtlikku meest ei aimagi , kui suurt rolli on nad mänginud minu noorpõlves . </s> <s> Olgu siinkohal neile öeldud suured tänusõnad , ehkki härra Haldre jaoks on need hilinenud . </s> </p>
<p> <s> Tegelesin paralleelselt akadeemilise sõudmise ja purjetamisega , asi lõppes sellega , et mulle anti teise klassi tüürimehe paberid käsitsi kirjutatud märkusega " Kasutamiseks siseveekogudel " esikaanel . </s> <s> Paberid ise on eesti- ja venekeelsed , märkus ainult eestikeelne . </s> </p>
<p> <s> Need paberid olid mul mereretkelgi kaasas , sest kes julgeks väita , et Atlandi ja Vaikne ookean poleks siseveekogud ? </s> <s> Asuvad nad ju ikkagi meie väikesel koduplaneedil ... </s> </p>
<p> <s> Õnneks või õnnetuseks ei läinud neid kordagi vaja . </s> </p>
<p> <s> Mu teiseks dokumendiks oli Eesti Vabariigi meremehepass , mida läks tarvis ainult Panamas ja Tongal , kus see võimaldas lihtsustatud korras maalepääsu , ülejäänud reisipunktid olid Eesti Vabariigi kodanikule niigi viisavabad . </s> </p>
<p> <s> Start </s> </p>
<p> <s> Laev väljus Tallinnast enne mind – ekspeditsiooni juht Heino Härmat , tüürimees Ivo Tiits , vanemmehaanik Konstantin Aleksejev ning mehaanik-motorist Igor Lipeiko suundusid juba juunikuu keskel Roomassaarde , kus algas põhjalik ettevalmistus ülesõiduks . </s> <s> Ettevalmistused jätkusid Loode-Taani sadamalinnas Hannstholmis . </s> </p>
<p> <s> 25 . juuni hommikul istusime koos Toomas Miesleriga lennukisse , lendasime Kopenhaagenisse , edasi üüriautol Jüüti poolsaare loodetippu Hannstholmi . </s> </p>
<p> <s> Poleks uskunudki , et pisikesel Taanimaal võib nii pikki sõite teha . </s> <s> Ja kui palju sildu ! </s> <s> Isegi rikkal Taanimaal võetakse üle silla sõitmise eest maksu , sama lugu oli Hiinas . </s> <s> Ainult et Hiinas maksis autojuht inimesele , Taanis tuleb aga pangakaart maksuautomaati torgata . </s> </p>
<p> <s> Eestis sai äsja valmis paar silda , neist ägedaim on Kärevere sild Tartu–Tallinna maanteel , sellest ülesõidu eest ei küsita sentigi . </s> </p>
<p> <s> Kas see on hea või halb ? </s> </p>
<p> <s> Loomulikult on igale inimesele ja ettevõttele hea , kui tuleb kulutada vähem raha . </s> <s> Aga kas see , kui üle silla sõitmise eest raha ei küsita , teeb meie elu odavamaks või kallimaks ? </s> </p>
<p> <s> Sellele küsimusele ei ole mõistlikku ja põhjendatud vastust – siit algab poliitikute tallermaa , hämamine ja usk . </s> <s> Konservatiivsemad ja vasakpoolsemad ( meie minevikku ja olusid arvestades moodustub just niisugune paar ) mehed ütlevad , et maksuta üle silla sõit teeb meie elu odavamaks , uuendusmeelsemad ja parempoolsemad vastavad , et tegemist on hetkearvestusega , pikemat perioodi silmas pidades muutub meie elu paremaks siis , kui iga liigutuse eest maksta kohe , sest hiljem ning teisi kanaleid pidi ( näiteks käibe- ja tulumaksu kaudu ) tuleb maksta rohkem . </s> </p>
<p> <s> Taanis on võimul olevad konservatiivid ja parempoolsed oma vastuse andnud – nende meelest on parem siis , kui tuleb maksta kohe ja otse . </s> <s> Üle suure Belti sõitmise hind on koguni 200 Taani krooni , see on umbes 400 Eesti krooni . </s> <s> Aga sild on uhke ja võimas , sellise silla nägeminegi on terve elamus . </s> </p>
<p> <s> Varsti saab valmis Euroopa tippehitis , unistuste sild-tunnel Kopenhaageni ja Malmö vahel . </s> <s> Huvitav , kui palju hakkab maksma sellest ülesõit ? </s> <s> Laevapilet maksab ainult 40 Taani krooni . </s> </p>
<p> <s> Sõit Hannstholmi kestis kuus tundi . </s> </p>
<p> <s> Taani loodus on ikka tõesti väga sarnane Eesti loodusega – samasugused madalmaad , samad puud , samasugused põllud ja karjamaad . </s> <s> Ainukesteks erinevusteks on sillad , punased , korras ja kaunid majad ning suured lehmakarjad kinkudel . </s> </p>
<p> <s> Eestis enam lehmakarju ei ole ... </s> </p>
<p> <s> Pika reisimise peale olen tähele pannud , et igal linnal maailmas on olemas oma kaksikvend . </s> <s> Hannstholmi kaksikuks on Oktjabrskoje sadama- ja kaluriasula Siberi hiigeljõe Obi kaldal – samasugused madalad rannad , metsatu ja lage tühjus ümberringi , sama , mingit nukrust ja salapära immitsev õhustik . </s> <s> Aga loomulikult ei ole ümber Hannstholmi kõrgeid prügimägesid . </s> </p>
<p> <s> " Mann " seisis kai ääres teiste laevade seas . </s> </p>
<p> <s> Üüriauto pagasiruumist viis minu koti laeva Igor – niisugune on iidne meremehekomme . </s> <s> Selles väljenduvad sõbralikkus , kollektiivsus ning soov alati kaaslast aidata . </s> </p>
<p> <s> Igoriga hakkan elama ühes kajutis . </s> </p>
<p> <s> " Mann " on 29 meetrit pikk moodne kalalaev , vaevalt paarteist aastat vana . </s> <s> Laeva ehitas omanik iseenda jaoks – seetõttu on ta mõnevõrra mugavam kui tavalised kalalaevad , eriti mugav on kaptenikajut . </s> <s> Ent ka mina ei kaeba oma kajuti üle – see on üllatavalt suur , paljude kappide ja kirjutuslauaga . </s> <s> Üleval naril magab Igor , all mina . </s> </p>
<p> <s> Eelmine omanik oli sakslane , ta oli niisugune mees , kes tegi laevu iseenda tarbeks , mis ei ole kuigi laialt levinud nähtus . </s> <s> Enne " Manni " oli ta endale ehitanud juba kaks laeva , nende pildid ripuvad salongis seina peal . </s> <s> Need laevad on vanemat sorti , olid moodsad ja ilusad siis , kui nad valmis said . </s> <s> Kolmanda laeva ehituseks võis mees õppida eelmiste vigadest , sest ka eelmiste laevadega püüdis ta kala ise . </s> </p>
<p> <s> Iga laevaga käib kaasas legend , see ei olegi õige laev , mille kohta mingit põnevat lugu ei räägita . </s> </p>
<p> <s> " Manni " kohta räägitakse , et laeva müüs selle ehitaja , omanik ja kasutaja maha ühel küllaltki traagilisel põhjusel – " Manni " kaptenikajutis poonud ennast armudraama tõttu üles tema poeg . </s> </p>
<p> <s> Küllap see nii oligi , harilikult on legendidel tõsi taga . </s> </p>
<p> <s> Hannstholmi sadama kaide ääres seisavad tööta jäänud kalalaevad , nende poordid on täis kirjutatud Euroopa Liidu ja Taani valitsuse vastaseid hüüdlauseid . </s> </p>
<p> <s> Kalurite olukord on samasugune nagu Eestis . </s> </p>
<p> <s> Ka Taani kalurid jäävad huviga ootele , millega lõpeb " Manni " riskiretk Lõunamerele – kas ettevõtmine tasub ennast ära või ei tasu . </s> </p>
<p> <s> Paaripäevase seismise eest sadamas raha ei küsitagi . </s> </p>
<p> <s> Eestis on aga sadamamaksud kõrged . </s> <s> Kõik peab olema maailmas tasakaalus – kui sillad on maksulised , siis sadam on tasuta . </s> </p>
<p> <s> Asi on selles , et sadam kuulub linnale ning linn on huvitatud , et sadamas käiks palju laevu . </s> <s> Meremehed kulutavad laeva sadamas seistes üsna palju raha iseenda vajadusteks , peale selle vajavad laevad harilikult siit-sealt putitamist , kõik see toob linnale sisse raha ja tööd . </s> <s> Seetõttu on sadamamaksud madalad või puuduvad üldse . </s> </p>
<p> <s> Sõitsime välja vastu südaööd . </s> </p>
<p> <s> Toomas Miesler ja Taani sadamakapten lehvitasid meile kail kaua . </s> </p>
<p> <s> Viimaks lahkus meie laevalt loots ja nõnda algaski meie pikk-pikk teekond . </s> </p>
<p> <s> Olime laeval viiekesi – ekspeditsiooni ülem Heino , tüürimees Ivo , vanemmehaanik Kostja , mehaanik-motorist Igor ja madrus Olev . </s> </p>
<p> <s> Ees ootasid Las Palmas Kanaaridel , Guadeloupe Väikestel Antillidel , Panama , Galápagos , Tahiti ja Tonga . </s> <s> Sõitu üle Atlandi ja Vaikse ookeani nimetati ülesõiduks . </s> </p>
<p> <s> Milline kummaline kokkusattumus ! </s> <s> See oli mulle tuttav , väga tuttav termin . </s> </p>
<p> <s> Kui ma olin pisike poiss , siis oli meil Supilinnas Marja ja Lubja tänava kohal mees , kes rahvast suure lootsikuga üle Emajõe vedas . </s> <s> Võttis ikka paarkümmend inimest peale ning siis tsolgutas aerudega . </s> <s> Tõmbed olid kole lühikesed , mees kastis aerud korraks vette ning tõstis siis kohe välja . </s> <s> Seda meest nimetati ülevedajaks , aga sõitu ülesõiduks . </s> <s> Sõitu üle kahe ookeani nimetatakse täpselt samuti kui sõitu üle Emajõe ! </s> <s> Toona teenisin ma endale jäätiseraha niimoodi , et istusin ülevedaja asemel aerude taga , sõudsin lootsiku üle jõe , ülevedaja sai puhata ning andis mulle iga otsa pealt kümme kopikat . </s> <s> Kõige odavam jäätis oli " Aromaatne " , see maksis kolm kopikat , aga kõige parem oli " Eskimo " , mis maksis 11 kopikat . </s> </p>
<p> <s> Kohe , kui avamerele jõudsime , tabas meid ränk torm , mis nagu ei tahtnudki lõppeda . </s> <s> Torm kestis kolm-neli päeva , kogu meie teekonna läbi Põhjamere ja Inglise kanali . </s> </p>
<p> <s> Selle aja jooksul sain tuttavaks meeskonna venelastega – Kostja ja Igoriga , mõlemad on neljakümnesed , õppinud Tallinnas koos Tõnismäe keskkoolis , sealt siirdunud Klaipeda meretehnikumi ning õppinud selgeks mehaaniku elukutse . </s> </p>
<p> <s> Nad on tihti sõitnud ühes laevas . </s> <s> Kostja on oma elus pidanud ainult meremeheametit , Igor on aga jõudnud olla ka taksojuht ning siis merele tagasi tulnud . </s> </p>
<p> <s> Eestlaste vahel kestab tutvumisprotsess loomulikult kauem , mis parata , oleme juba niisugune põhjamaiselt kinnisem rahvas . </s> </p>
<p> <s> Pealegi tekitas minu tulek loomulikke küsimusi . </s> <s> Ma pidin enne ennast näitama – kes ma sihuke olen , mida ma oskan , kuidas inimestega seltsin , kõik vajas läbikatsumist . </s> <s> Lisaks ei sobigi ekspeditsiooni ülemal ja tüürimehel madrust kohe n.ö. sülle haarata . </s> <s> Laevadel on aastasadu valitsenud raudne hierarhia , ja see jääb valitsema senikaua , kuniks kestab meresõit . </s> </p>
<p> <s> Slaavi meestega on lihtsam , nende ja minu vaheline võõrastus kadus paari päevaga . </s> </p>
<p> <s> Mõlemad , nii Kostja kui Igor , on vanad kalurid , püüdnud kala ja remontinud laevu maailma eri otstes . </s> </p>
<p> <s> N . </s> <s> Liidul oli maailma suurim kalalaevastik , suured püügi- ja külmutuslaevad seilasid maailma kõikidel meredel . </s> </p>
<p> <s> Tohutu kalalaevastik töötas tohutu kasumiga , tõi N. Liidule sisse nn. valuutat , sest püütud saak müüdi maha mõnele lähedalasuva riigi ettevõttele . </s> </p>
<p> <s> Millest siis suur kasum ? </s> </p>
<p> <s> Kalapüüdmise fenomen seisneb selles , et erinevalt loomakasvatusest ei ole püüdjal endal tarvis kalu üles kasvatada ja selle peale kulutusi teha . </s> <s> Kalad saavad suureks ja püügikõlblikeks , ilma et püüdja peaks selle eest kopikatki maksma . </s> </p>
<p> <s> Teiseks olid N. Liidu kalurite palgad võrreldes Lääne kolleegidega võrratult madalamad , see aga võimaldas müüa kalu konkurentidest odavama hinnaga . </s> </p>
<p> <s> Nii Kostja kui Igor on elanud küllaltki seikluslikku elu , nagu meremehele kohane . </s> <s> Kostja on olnud Las Palmasesse sisse kirjutatud ja Sierra Leones vangis istunud – ta seletas , et oli üks ülemuste sahker-mahker , mille eest alamused kinni pandi . </s> </p>
<p> <s> Algul püüdsime selgitada , kas meil on ühiseid tuttavaid . </s> </p>
<p> <s> Natuke ikka . </s> </p>
<p> <s> Kostja eestlasest äia nime võis perestroika ajal tihti ajalehest lugeda , Kostja naisevend on kuulus budist Haapsalu lähedalt , kes on oma tallu kolm stuupat ehitanud , mida lähedalt ja kaugelt vaatamas käiakse . </s> <s> Ka mina olen seal käinud ning budistiga paar sõna juttu ajanud . </s> </p>
<p> <s> Igor on remontinud Nõukogude kalalaevu Buenos Aireses ja Kanadas , kahjuks ei antud talle maalemineku luba . </s> </p>
<p> <s> Esimene peatus oligi Las Palmas . </s> </p>
<p> <s> Igor ja Kostja vaidlesid , kas me jõuame sinna kuue või kaheteistkümne päeva pärast . </s> </p>
<p> <s> Lisaks sellele , et Kostja pidi Igoriga koos hoidma korras laevamootori , on ta väga hea kokk . </s> <s> Kostja oligi meil kokaks ning seda tööd tegi ta sama hästi kui mootorihooldust . </s> </p>
<p> <s> Mootor oli laeval aga suur , väga suur . </s> <s> Terve alumine tekk oli põrandast laeni mootorit , elektri- ja juhtimissüsteeme täis , nende tundmine ja pidev korrashoidmine oligi mehaanikute töö . </s> </p>
<p> <s> Kostjat vaevas kogu tee ainult üks mure – kodu . </s> <s> Pool aastat tagasi oli ta tõotanud oma naisele , et ei tee enam kunagi pikemaid merereise kui üks kuu , aga nüüd oli ta teel Tongale , arvatavasti kestab äraolek terve aasta . </s> </p>
<p> <s> Kostjal oli plaan jäädagi Tongale elama . </s> <s> Ta tahab sinna kutsuda abikaasa ja lapsed järele , et needki võiksid nautida paradiisisaare igavest suve . </s> </p>
<p> <s> Alles reisi viiendal päeval pidasin esimese pikema vestluse ekspeditsiooniülem Heinoga . </s> <s> Tõtt-öelda , ega ma varem poleks olnud selleks suutelinegi . </s> <s> Kuigi ma ei olnud esimest korda laeval , oli psühholoogiline šokk ikkagi tugev , seda võimendas eriti esimeste päevade meeletu torm . </s> <s> Esimest korda elus ajas mind merel iiveldama . </s> <s> Pärast kuulsin Kostjalt , et mehed oli arvanud , vahest ma ei peagi pikka meresõitu vastu . </s> </p>
<p> <s> Laeva kiirus kahanes halva ilma tõttu viiele sõlmele ( viiele meremiilile tunnis , s. o. umbes 9,3 kilomeetrile tunnis ) . </s> </p>
<p> <s> Siiski tõusin jalule , hakkasin oma kohustusi täitma . </s> </p>
<p> <s> Aga Heino on tõepoolest huvitav mees , üks omapärasemaid ja targemaid mehi , keda ma olen oma elus näinud . </s> </p>
<p> <s> Ta oli aastaid " Saare Kaluri " mitme kalalaeva kapten , püüdis kala mitmel pool maailmas , aga peamiselt Läänemerel ja Angola ranniku lähedal ; oma töö eest on ta saanud kõrgeid autasusid . </s> </p>
<p> <s> Peagi tekkis meie vahel usaldus ning ma kuulasin teda üha suurema ja suurema huviga . </s> </p>
<p> <s> Heino rääkis , et on kogu aeg kala püüdnud vaistu järgi . </s> <s> Ta on oma laeva juhtinud alati mingi kuuenda-seitsmenda meele järgi ning tihti sattunud otse suurte kalaparvede keskele . </s> </p>
<p> <s> Heino on kuuekümne ligidal , ta oskab vabalt mitmeid keeli , ka inglise ja portugali keelt , viimast läks vaja Angola ranniku lähedal töötades . </s> <s> Kaptenil oli seal isegi kaldal oma maja koos mustadest teenijatega . </s> <s> Seal on nõnda , et kui sul maja ei ole , siis keegi sinust lugu ei pea , keegi ei usu , et ilma majata mees võib olla laevakapten ning et tal on õigus lepinguid sõlmida . </s> </p>
<p> <s> USA-d peab Heino kurjuse impeeriumiks , sealt levivat kultuuri elule ja inimkonnale hukatuslikuks . </s> </p>
<p> <s> Ja tõepoolest , milles siis seisneb kogu USA jõukuse ja tugevuse olemus ? </s> </p>
<p> <s> Peamiselt ühes oskuses – määrida inimesele pähe kaup , mida inimesel vaja ei lähe . </s> <s> Aga selle kauba ( olgu see liigne auto või liigne hamburger ) valmistamiseks on tagasipöördumatult kulutatud loodust , pealegi rikub asjade küllus inimese ümber inimest ennast . </s> </p>
<p> <s> Kogu pika teekonna jooksul luges Heino parimat eestikeelset kirjandust , Ilmar Talvet ja Ilmar Jaksi . </s> <s> Talle ei meeldinud odavad telemängud , millesse olid salongis nakatunud Igor ja Kostja . </s> </p>
<p> <s> Hea küll , olgu pealegi , kui teleekraanil saab autoga kihutada , sellelaadilist meelelahutust oli Heino valmis kuidagiviisi aktsepteerima . </s> <s> Aga enamik mänge olid sellised , kus ekraanil kõndiv peategelane ( kellega pulti käes hoidev mängija samastus ) kandis mitut relva ning tulistas iga väikese krabina peale . </s> </p>
<p> <s> Kas sellistest mängudest ei tekigi himu tulistada ? </s> <s> Kas just siit ei sünni tulistamis- ja relvakultust ? </s> </p>
<p> <s> On ju niisugused mängud ohtlikumad isegi tapafilmidest , sest filmis kulgeb kõik omasoodu , vaataja on passiivne , ta võib küll nautida tapmist , kuid ometi ei vajuta ise päästikule . </s> <s> Telemängus on aga vaataja aktiivne , just tema ise surub nupule , mis on mängupäästikuks . </s> </p>
<p> <s> Tõepoolest , see ei ole kuigi lohutav , kuidas ameerika pseudokultuur poeb sulle igale poole kaasa . </s> <s> Isegi keset ookeani , keset jumalikku vaikust ja rahu , kaunimate päikesetõusude ja loojangute ajal kostis salongist ägedaid kuulipildujavalanguid – vapper peategelane otsis parajasti väljapääsu kuskilt labürindist ning pisike hiireke oli teda ehmatanud . </s> </p>
<p> <s> Ma hakkasin jagama ekspeditsiooniülem Heino veendumust – ehk just niisugused mängud sigitavad tapmist nii Ameerika kui Eesti linnade tänavail ? </s> </p>
<p> <s> Heino on purjefanaatik , ta on üsna veendunud , et purjelaevade aeg tuleb tagasi . </s> </p>
<p> <s> Ja miks peakski tasuta energia kaotsi minema ? </s> </p>
<p> <s> Heino oli " Mannile " kaasa võtnud neli isiklikku , meie olümpiahõbeda Aleksander Tšutšelovi firmas tehtud purje ning kui tuul vähegi soodsamalt puhus , olid kõik need neli heisatud kahte masti ning nende vahele . </s> </p>
<p> <s> Ka mootoreid ei lülitatud selleks ajaks välja . </s> </p>
<p> <s> Jälgisime näitusid . </s> </p>
<p> <s> Tavaliselt liikus laev kiirusega 9,4 sõlme ning kulutas kütust 81 liitrit tunnis . </s> <s> Purjede abil kasvas kiirus kahe-kolme kaabeltau võrra tunnis , ilma et kütusekulu oleks suurenenud . </s> </p>
<p> <s> Pikal teekonnal on see aga väga suur kokkuhoid . </s> </p>
<p> <s> Heino on aastakümneid üksinda kaptenisillal roolimajas istunud , laevu juhtides mõtisklenud ja mõtisklenud . </s> <s> Heino on üks neid väheseid inimesi , kellel on oma isiklik , ainult iseenda poolt loodud suhtumine maailma asjadesse . </s> <s> See on terve filosoofia , mille keskmeks on elu ja loodus . </s> <s> Heino heaks sõbraks on Vigala Sass , kes on andnud talle ka pidepunkte oma mõtiskluste suunamisel . </s> </p>
<p> <s> Heinot võis lõpmatuseni kuulata , ta teadis huvitavaid lugusid loodusest ning naljakaid lugusid meremeestest ja saarlastest , rääkimise ajal puistas ta lausa varrukast omapäraseid kõnekujundeid , vanasõnu , kõnekäände ja muidu naljakaid ütlemisi . </s> <s> Tegelikult oleks pidanud ta pajatusi diktofoniga lindistama ning need raamatuks kirjutama . </s> </p>
<p> <s> Muide , osa tema jutte ongi õnneks kaante vahele jõudnud , üks ta tuttav eesti kirjanik on neid kasutanud oma novellide loomisel . </s> </p>
<p> <s> Heino on veendunud , et inimene ei ole ainuke mõtleja looduses , et tegelikult mõtleb terve loodus , kõik elusolendid , nii taimed kui loomad . </s> <s> Ja ei ole kivigi ilma hingeta , kivigi on tunduvalt keerukam nähtus kui hunnik mineraale teatud koostises . </s> </p>
<p> <s> Selge , et niisugune tõdemus paneb inimese suhtuma maailma täiesti uut moodi . </s> </p>
<p> <s> Niisugune maailmavaade hakkab muide läänemaailmas aina enam levima ja levima . </s> </p>
<p> <s> Juba arutatakse tõemeeli , kas inimahvidele ei peaks laienema inimõigused . </s> <s> Tegutsevad mitut sorti nn. loomade vabastamise rinded ( Animal Liberation Front jms. ) , kes nõuavad loomadesse suhtumise radikaalset muutmist . </s> </p>
<p> <s> Heino pani minugi arvama , et äkki mõtlevad loomad tõepoolest ? </s> <s> Äkki on kogu inimkonna suurim viga see , et me loomi endaga võrdsena ei käsitle , ennast loomadest kõrgemaks peame ning oleme endale võtnud õiguse loomi tappa , et endal oleks kõht täis ja meel hea ? </s> </p>
<p> <s> Toon ainult kaks näidet . </s> </p>
<p> <s> Kas te teate , kuidas rebane saab satikatest lahti ? </s> </p>
<p> <s> Rebane pistab saba vette , satikad ronivad mööda rebase keha ülespoole . </s> <s> Rebane tagurdab sügavale vette , märjaks saab rebase kere , satikad sibavad kõrgemale . </s> <s> Rebane läheb üha sügavamale ja sügavamale , kuniks välja jääb ainult koonu ots . </s> <s> Koonu otsale on rebane aga pannud õletuusti , nõnda pagevad satikad õletuusti sisse . </s> <s> Seejärel sukeldub rebane üleni vette , õletuust aga ujub allavoolu minema , satikad sees . </s> </p>
<p> <s> Näide on vist pärit ühest Fred Jüssi raadiosaatest , ka Fred Jüssi on mees , keda ekspeditsiooni ülem kõrgelt hindab . </s> </p>
<p> <s> Või teine näide , mille Heino tõi , pärit ingliskeelsest süvakalade raamatust , mida ta ikka ja jälle luges . </s> </p>
<p> <s> Lugu sai alguse sellest , et öösiti roolivahis olles panin ma mõnikord põlema võimsa laevaprožektori ja valgustasin sellega ookeani . </s> <s> Seal , kuhu ma valguskiired juhtisin , hakkasid veest välja hüppama kümned ja sajad kalad . </s> <s> Nõnda ma siis küsisingi Heino käest , kas looduses , kus peaaegu kõik võimalused saagi küttimisel on kasutusel , mõni loom või lind selle peale ei ole tulnud , et võiks õige valgust teha , et selle abil endale toitu muretseda . </s> </p>
<p> <s> Heino näitaski mulle süvakalade raamatut . </s> </p>
<p> <s> Tonga lähedal on 10 882 meetrine sügavik , Tonga süvik , mis on lõunapoolkera kõige sügavam koht , muidu sügavuse poolest maailmas teisel kohal . </s> <s> Selles süvikus 3-4 kilomeetri sügavuses elab lampkala . </s> <s> See kala on kasvatanud pea tagant oma suu ette pika-pika londi , londi otsas on tal aga lamp . </s> <s> Jahti peab ta niimoodi , et paneb seal sügaval , ürgpimeduses oma lambi põlema , uudishimulikud kalakesed ujuvad valgust vaatama ning lampkala neelab nad alla . </s> </p>
<p> <s> Teadlased nimetavad seda nähtust bioluminestsentsiks , meile on sellelt alalt kõige tuttavam jaaniusside helendumine . </s> <s> Nähtus ise on aga tohutult keeruline . </s> <s> Bioluminestsents tekib spetsiaalsetes elundites , mida nimetatakse fotofoorideks , need on äärmiselt peened elektroonikaseadmed , milles on valguse koondamiseks läätsed , katik valguse summutamiseks ning filtrid valguse värvimiseks . </s> <s> Kõige tuntumad looduses on helenduvad kalmaarid . </s> </p>
<p> <s> Kas keegi julgeb tõesti väita , et see , kuidas rebane end tüütutest satikatest vabastab , ja see , kuidas lampkala saaki jahib , on evolutsioonilise arengu tulemus ? </s> </p>
<p> <s> Kuidas siis see areng välja nägi ? </s> <s> Võib ju mõista , et rebane märkas , et satikad kardavad vett . </s> <s> Aga kes ütles rebasele , et pane õletuust koonu peale ? </s> </p>
<p> <s> Oletame pealegi , et vaene kalake või kalmaar oli miljoneid aastaid tagasi seal pimedas sügavuses kogu aeg näljas ning ta pidi kuhugipoole arenema , et mitte välja surra . </s> <s> Ent kes ütles talle , et valgus on olemas , sest seal sügavas pole keegi kunagi valgust näinud ? </s> </p>
<p> <s> Kuidas loodus teadis valgust teha ? </s> </p>
<p> <s> Kui keegi usub , et kalade nende tahtele ja vajadusele alluv helendumine on evolutsiooniprotsessi tulemus , siis on tegemist samalaadse naiivse usuga nagu selle puhul , kes usub , et kogu loomariik on Jumalal loodud ühe päevaga . </s> </p>
<p> <s> Või võtame näiteks lendkalad , sest just nende jälgimine on pikkade mereteekondade peaaegu ainukeseks meelelahutuseks . </s> <s> Need lendlevad lainete kohal nii Atlandi kui Vaiksel ookeanil , hommikul kõndisid ikka mõlemad tekid läbi , vaatasid , kas pardale ei ole maandunud mõni lendkala . </s> <s> Tavaliselt ikka oli , nõnda et lõunasöögiks tegi Kostja uhhaad . </s> </p>
<p> <s> Tundub , et lendkala puhul evolutsiooniteooria vähemalt esialgu klapib . </s> <s> See heeringa moodi kala hüppas tagaajaja-röövli eest ikka kõrgemale ja kõrgemale veest välja , enesekaitse tõhustamiseks ja enesesäilitusinstinkti juhtimisel kasvasid ta rinna- ja/või sabauimed üha kopsakamaks , viimaks võis ta liuelda pikki maid – mõned lendlevad kuni 50 meetri kaugusele ning hüppavad isegi kuni 10 meetri kõrgusele . </s> </p>
<p> <s> Aga Heino õpetas mind vaatlema , mis edasi juhtub ning siin võib jällegi imetleda looduse ääretut mõttekust ning mitmepalgelisust , mida lihtsakoelise evolutsiooniteooriaga on üsna raske seletada . </s> </p>
<p> <s> Peamiselt barrakuudade ( eesti keeli teaduslikult hiid-noolhaug , kalurid nimetavad teda ka merehaugiks ) hirmutatud lendkalade hüppeid ootavad linnud – barrakuuda ehmatab lendkala mõne avamerelinnu noka vahele . </s> <s> Kui lind lendkala kinni ei püüa , siis leiab vaene liugleja oma otsa ikkagi barrakuuda lõugade vahel – see on võimeline ette aimama , kuskohas kala vette tagasi langeb . </s> <s> Aga vähe sellest ! </s> <s> Vahel näib koguni , nagu teeksid lendkalad ja barrakuudad koostööd . </s> <s> Mõni barrakuuda nimelt ei püüagi tegelikult lendkalu , tema jahib avamerelinde , kes pärast kõhutäit lainele puhkama asuvad ning kohe barrakuuda saagiks langevad . </s> <s> Nõnda et barrakuuda " söödab " linde just samamoodi , nagu inimene paneb kala jaoks õngekonksu otsa ussi . </s> </p>
<p> <s> Veidi naljatades võiks küsida : kuhu areng edasi läheb ? </s> </p>
<p> <s> Kas areng kasvatab barrakuudale tiivad , et tal oleks lihtsam linde püüda ? </s> <s> Või õpetab linnud õhus magama , nõnda et nad ei peaks lainetele laskuma ? </s> </p>
<p> <s> Aga mis me ikka oletame – paarikümne miljoni aasta jooksul tõde selgub , eks siis näe , kellel oli õigus ja kellel mitte . </s> </p>
<p> <s> Heino-suguste meestega suheldes saad aru , millistest tühikargajatest koosneb Tallinna meediakeskne elu . </s> <s> Õiged mehed on vaikselt kõrval , nemad ei tiku teleekraanidele ja klantsajakirjade fotodele . </s> </p>
<p> <s> Heino on varem juba neli korda Tongal käinud , ta on töötanud seal kaptenina Leonhard Niidu kalalaeval , Tongal ootab Heinot tema poeg Risto , samuti laevakapten , kes on abielus tongatariga ja kelle perre on peagi oodata peenikest peret . </s> </p>
<p> <s> Tüürimees Ivo on ainult kahekümnekolmene , tema on oma paberid saanud Tallinna merekoolist , mida naljatamisi Karu akadeemiaks kutsutakse , seejärel läbinud Eesti Vabariigi mereväeteenistuse ning nüüd on oma esimesel pikemal reisil . </s> </p>
<p> <s> Mereväes püüti talle auku pähe rääkida , et noormees jääks üleajateenijaks , kuid lühikesed sõidud Läänemerel ei huvitanud Ivot . </s> <s> Kui juba sõita , siis sõita maailma teise otsa ! </s> </p>
<p> <s> Ivo on vaikne noormees , aga tööd tegi vihaselt . </s> </p>
<p> <s> Õigupoolest ei suutnud Ivo olla minutitki ilma tööta , ikka ta värvis , pahteldas või korrastas , parandas või sättis midagi . </s> </p>
<p> <s> Selles mõttes sobisid nad ekspeditsiooniülemaga – Heinogi sättis kogu aeg purjesid , korrastas püügivahendeid , värvis tekki või trümmi . </s> </p>
<p> <s> Kui Kostja ja Igor lubasid endile ikka vabu hetki , mil puhates oma telemänge mängisid , siis Heino ja Ivo tegid pea kogu aeg tööd . </s> </p>
<p> <s> Mina olin kõik ööd kaptenisillal roolimajas roolivahis ning päeval tuli mul tekki ja trümmi värvida , kuid värvijana ei olnud ma kõige tugevam , õigupoolest kukkusin ma selles ametis üsna läbi , nõnda et mulle jäid vaid öised roolivahid . </s> </p>
<p> <s> Pidin Heinolt vahi üle võtma kell kümme õhtul , püüdsin päeval magada nii palju , kui see kuumuses oli võimalik , püüdsin magada päris kella kümneni . </s> </p>
<p> <s> Kokkuvõttes mituteist korda juhtus aga nõnda , et vahepeal oli laeval kell tund aega tagasi lükatud ( sest me sõitsime ju kogu aeg lääne suunas uutesse ajavöönditesse ) ning ma saabusin roolivahti üle võtma laevakella järgi tund aega varem , kell üheksa õhtul . </s> </p>
<p> <s> Roolivaht peab vaatama kahte-kolme arvutikuvarit , ühele neist on sirgena tõmmatud laevale vajalik kurss , mille kõrval on näha punkt , mis on seesama laev , mida roolivaht juhib , ning selle punkti liikumine , mis on laeva tegelik kurss . </s> </p>
<p> <s> Roolivahi ülesandeks on hoida niimoodi , et need kaks joont kuvaril kattuksid või oleksid teineteisele väga-väga lähedal . </s> <s> See ei ole raske ülesanne . </s> <s> Autopiloodiga sõitev laev võib vajalikust kursist kõrvale kalduda ainult hoovuste või tuulte mõjul , kõrvalekalle on tühine ning selle parandamiseks tuleb keerata tüüri vaid mõne kraadi võrra . </s> <s> Meie kurss oli harilikult 254 , mõnikord tuli laeva juhtida kursile 250 või 260 , et see õigele kursile tagasi jõuaks . </s> </p>
<p> <s> Teine arvuti fikseeris radari abil kõik ümberkaudsed objektid – teised laevad , rannikud , saared , isegi madalad pilved ja karid jne. </s> </p>
<p> <s> Radari võis lülitada fikseerima objekte kuni 72 meremiili ( umbes 130 kilomeetri ) kauguselt , milleks aga ei olnud isegi teoreetilist vajadust – Maa pinna kumerus takistab nõnda kaugele vaatamast isegi radaril . </s> <s> Tavaliselt jälgis radar vetevälja , mille raadiuseks oli 12 või 24 miili , ja harva , väga harva fikseeris radar mõne laeva . </s> </p>
<p> <s> Inglise kanalis oli laevu radariekraanil muidugi kümneid , üsna palju ka Panama kanali tsoonis , kuid näiteks kümnepäevase teekonna Kesk-Atlandil Las Palmasest kuni Guadeloupe'ini läbisime nägemata ühtegi teist laeva või lennukit . </s> <s> Kahekümne kahe päevasel teekonnal Panamast Tahitile nägime ainult kaht teist laeva , needki olid Galápagose vetes , ja kumbki ei tulnud meie laevale nõnda lähedale , et mingeid probleeme tekitada . </s> <s> Teisi laevu ei olnud näha ka üheksapäevasel teekonnal Tahitilt Tongale , kuid kuuepäevasel sõidul Kariibi meres Guadeloupe'ilt Panamani oli jälle näha hästi palju laevu ja lennukeid . </s> </p>
<p> <s> Ei ole midagi ilusamat kui tuledes laev pilkases öös . </s> </p>
<p> <s> GPS-süsteemi fiksaator teatas koordinaadid tuhandiksekundilise täpsusega , tegelikult pole sellist täpsust vajagi . </s> </p>
<p> <s> Kaptenisillal oli kokku viis instrumenti , mis igal ajahetkel fikseerisid laeva koordinaadid , ning kõik need näitasid pisut-pisut erinevaid numbreid . </s> </p>
<p> <s> GPS-süsteem on teatavasti välja kasvanud USA sõjatehnikast , sputnikute abil fikseeritavad objekti koordinaadid söödetakse arvutisse , arvuti rihib välja raketi kursi ning inimene otsustab , kas tulistada või mitte . </s> <s> Arvuti sihtimistäpsus pidavat olema 100 protsenti , milles võib aga suuresti kahelda . </s> </p>
<p> <s> USA sõjaväel olevat nüüd juba GPS-2 süsteem , mis olevat veelgi täpsem ning nõnda antigi GPS-1 tsiviilkasutusse , mille jaoks see on ülearugi täpne . </s> </p>
<p> <s> Öise roolivahi ajal tuli mul ka mööda ülatekki käia ja kõige mõnusam asi on end hetkeks vööri selili visata ning tähistaevast imetleda . </s> </p>
<p> <s> Jälgisin , kuidas õhtul vara tõusis taevasse hele Veenus , kuidas tuttav Suur Vanker võttis ikka teise ja teise kuju , kuniks Vaiksel ookeanil , siis , kui üle ekvaatori sõitsime , kadus sootuks taevast . </s> <s> Suure Vankri asemele ilmus veelgi väärikam ja täiesti eksootiline Lõunarist . </s> </p>
<p> <s> Aeg-ajalt langes taevas mõni täht , tähesadu oli Vaiksel ookeanil tihedam kui Atlandil . </s> </p>
<p> <s> Madrus pidi ohtliku olukorra puhul raadio teel äratama ekspeditsiooni ülema , tegin seda kahe kuu jooksul ainult ühe korra ja selgus , et sedagi asjatult – ma olin kaugeneva laeva tulesid pidanud läheneva laeva tuledeks . </s> </p>
<p> <s> Las Palmas </s> </p>
<p> <s> Ilusa ilma korral oleks olnud nähtav Portugali läänenukk , kahjuks jäi nägemata . </s> </p>
<p> <s> Hommikul tualetis hambaid pestes nägin läbi illuminaatori ( ümmarguse laevaakna ) vapustavalt ilusat päikesetõusu . </s> <s> Päikesetõusud ja loojangud olid mõlemal ookeanil kõige kaunimaks vaatepildiks . </s> <s> Taevas roosatas veel kaua pärast päikese laskumist ookeani . </s> </p>
<p> <s> Ilm läks jälle halvaks , puhkes uus torm . </s> <s> Vaikne oli ainult muidu tormide merena tuntud Biskaia lahel . </s> </p>
<p> <s> Vestlesime Heinoga kõiki eestlasi siduval teemal – reisilaeva " Estonia " hukkumisest . </s> <s> Huvitav , nii Heino kui Ivo olid veendunud , et " Estonia " põhjaminekus on midagi väga salapärast , mõlemad mehed pidasid laeva uppumatuks . </s> <s> Heino tundis " Estonia " kapteneid isiklikult , ta ei pidanud võimalikuks , et kumbki mees oleks laeva juhtimisel teinud nõnda rumalaid vigu , nagu ettekandes on kirjas . </s> </p>
<p> <s> Etteruttavalt olgu öeldud , et Tongale jõudnud , oli meil " Estonia " katastroofist juttu ka Tonga eestlase , kolmekordse kapteni ( allveelaeva kapten-komandör , lõbusõidulaeva kapten ja kalalaeva kapten-omanik ) Leonhard Niiduga . </s> <s> Tema pidas " Estonia " hukkumist tormis võimalikuks , veelgi enam , tema enda juhitud lõbusõidulaevaga ( Rootsi lipu all tookord ) oli juhtumas täpselt samasugune vesiiriavarii , mille puhul aga tema suutis ära hoida kõige rängemad tagajärjed . </s> <s> Seejärel oli Leonhard Niit saatnud Rootsi mereteede valitsusele ettepanekud , kuidas peaksid vahimadrused laevas liikuma , et ükski rike märkamatuks ei jääks . </s> <s> Tema ettepanekutesse tehti väikesed muudatused ning need said kohustuslikeks eeskirjadeks kõikidele Rootsi laevadele ; " Estonial " neist aga abi ei olnud , sest " Estonia " ei olnud Rootsi laev . </s> </p>
<p> <s> Nägin vaalaparve , Heino arvas , et need olid kiusvaalad – hiigelelukad , kes ahmavad suhu tohutul hulgal vett , panevad siis suu kinni , lasevad vee suust läbi kiuste ( eriliste filtrite ) välja , nõnda et veest välja uhutud toit jääb kiuseplaatide külge kinni , kust vaal selle keelega oma kurku ampsab . </s> <s> Kiusvaal võib päevas süüa kaks ja pool tonni merivähke , planktonit ja krilli ( hiigelvähilisi ) . </s> </p>
<p> <s> Täpselt kümme aastat tagasi istusime tšuktši kirjaniku Vassiljeviga Tšukotka rannas , mees rääkis , et just tema tõlgib kuulsa tšuktši kirjaniku Juri Rõtheu teosed vene keelest tšuktši keelde , mees jutustas pikalt-laialt , kuidas ta seda teeb , aga järsku süttis põlema . </s> <s> Vana mees kargas päris poisikese kombel rannakividelt püsti , tantsis ja karjus : " Vaal ! </s> <s> Vaal ! " </s> </p>
<p> <s> Ja tõepoolest , päris kalda lähedale oli ujunud suur vaal , purskas üsna graatsiliselt veejoa välja . </s> </p>
<p> <s> Kirjanik Vassiljevis aga lõi välja esivanemate vaalapüüdjainstinkt , ka temas oli tung istuda väikesesse kajakki ( süsta ) , sõuda vaalale lähemale ning seejärel virutada vaalasse käsiharpuun . </s> </p>
<p> <s> Mõnikord tuli tšuktšidel oma kajakis sõita vaala järel slepis mitu päeva , loopida vaala kehasse üha uusi harpuune , enne kui vaal väsis ja alla andis . </s> </p>
<p> <s> Tänaseks on vaalapüük ammu keelatud nii Atlandil , Põhja-Jäämerel kui igal pool mujal , vaalapüügiga tegelevad ainult jonnakad norralased , kes ei ole alla kirjutanud riikidevahelisele kokkuleppele loobuda vaalaküttimisest , sest peavad vaalapüüki oma rahvusliku kultuuri osaks – nagu nad ei saa loobuda oma keelest , kirjandusest ja kuningast , nõnda ei saa nad olla ilma vaalapüügita . </s> </p>
<p> <s> Ja tšuktšid olgu ilma ! </s> <s> Ometi on vaalaküttimine tšuktšidele märksa rohkem rahvuslik asi kui norralastele . </s> </p>
<p> <s> Materialistliku vaatekoha järgi sündis elu vees . </s> </p>
<p> <s> Vaal ja teised vaalalised on kummaline nähtus selle poolest , et kunagi väga kauges minevikus läksid vaala esivanemad maismaalt merre tagasi , nende karvastik kadus ning keha muutus voolujooneliseks , esijäsemetest said loivad , viletsast sabajupist aga tekkis võimas mõla , mille abil vaal end sõidutab . </s> </p>
<p> <s> Teooria pisut nõrgaks kohaks on asjaolu , et vaatamata suurtele muutustele ei tekkinud vaalalistel eluks vees kõige vajalikumat – lõpuseid ja kalade hingamist . </s> <s> Nõnda peab vaal vee peal õhku võtmas käima ning sellepärast võivadki meresõitjad vaalu üsna tihti näha . </s> <s> Meresõitjaid see asjaolu kahtlemata rõõmustab , aga tundub , et vaaladelegi pakub merepinna külastamine suurt lõbu . </s> </p>
<p> <s> Mõnikord vaalad hullavad , ka meie nägime vaala , kes kokku kas üksteist või kaksteist korda veest välja kargas . </s> <s> See oli juba Vaiksel ookeanil , Takume ( Volkonski ) atolli lähedal . </s> </p>
<p> <s> Tagasi vette kukkus too hullaja vaal külg ees , tohutu valju plartsuga . </s> </p>
<p> <s> Muide , bioloogid ei olegi üksmeelel , miks vaaladel on tarvis veest välja hüpata . </s> </p>
<p> <s> Ühe teooria järgi suhtlevad vaalad nõnda omavahel – vägev plartsatus kuuldub vee peal paljude kilomeetrite kaugusele , vee all veelgi kaugemale , ning annab teisele vaalale edasi tähtsa teate , näiteks selle , et aeg oleks teha kolmas , väga pisike vaal . </s> </p>
<p> <s> Teise teooria järgi hüppavad vaalad veest välja selleks , et saaki halvata või ehmatada . </s> </p>
<p> <s> Arvatavasti on mõlemad teooriad õiged . </s> </p>
<p> <s> Pügasin end elus esimest korda kiilaks , sest samuti tegid kõik teised meeskonnaliikmed . </s> <s> Minu juuksed ajasid masina rikki , Kostja pidi seda tükk aega parandama . </s> <s> Seejärel Kostja enam masinat minu kätte ei usaldanud , Igor lõikas mu juuksed nulliks . </s> </p>
<p> <s> Kuidagi imelik tunne oli – nagu kannaksin ma võõrast pead . </s> </p>
<p> <s> Võib-olla ongi madrusele literaadi pea võõras ? </s> </p>
<p> <s> 3 . juulil kl. 10.40 õhtul olid meie laeva koordinaadid : 38 kraadi , 00 minutit ja 8,72 sekundit põhjalaiust ning 11 kraadi , 55 minutit ja 9,78 sekundit läänepikkust . </s> </p>
<p> <s> Las Palmasesse jäi umbes 10 kraadi otse lõunasse , üks kraadivahe on 60 meremiili , seega tuli läbida veel 600 meremiili . </s> <s> Laev sõitis kiirusega 8-9 sõlme , seega oli lootust jõuda esimesse peatuskohta kolme päeva pärast . </s> </p>
<p> <s> Meie all oli 5000 meetrit vett , aeg-ajalt nägin kajaloodil hiigelkalaparvi , kord isegi mingit imelikku asja , mis võis olla allveelaev . </s> <s> Või veealune ufo ? </s> </p>
<p> <s> Kauguste mõõtmine merel toimub meremiilides ja kaabeltaudes , üks miil on 1852 meetrit , kaabeltau sellest kümnendik . </s> <s> Meremiili pikkuseks ongi laiuskraadi üks minut , üks kuuekümnendik ühest kraadilaiusest , kuid kraadilaius on eri riikides erineva pikkusega , sest pooluste pool on ring ümber maakera lühem , ekvaatori lähedal pikem , kõige pikem täpselt ekvaatoril . </s> <s> Nõnda ongi meremiili pikkuseks valitud kokkuleppeliselt 1852 meetrit . </s> </p>
<p> <s> Aga veesügavuste ja veealuste mägede kõrguste arvestamine käib meetrites . </s> <s> Selle erinevuse põhjuseks on asjaolu , et veesügavust hakati mõõtma ajal , mil terves maailmas taheti kehtestada meetermõõdustik . </s> <s> Ka navigatsiooni pidi tulema meetermõõdustik , nõnda otsustati alustada meetritega sügavuste mõõtmist . </s> </p>
<p> <s> Hiljem loobuti meetermõõdustiku kehtestamisest merel , kuid sügavuste mõõtmisel jäeti see alles . </s> </p>
<p> <s> Huvitav , et kahe erineva mõõdusüsteemi vastu ei teki pisematki tõrget . </s> <s> Miili- ja meetermõõdustik võivad vabalt ja loomulikult eksisteerida paralleelselt , üks ei tee teisele liiga . </s> </p>
<p> <s> Meeskonda sisseelamine ei ole siiski kerge , isegi siis mitte , kui su pea on samamoodi kiilas nagu kõigil teistel . </s> </p>
<p> <s> Võtsin südame rindu ning küsisin Kostjalt , missugune on tualetipuhastamise järjekord , sest ka see töö vajab tegemist ning ega keegi teine hakka madruse järelt seda tegema . </s> </p>
<p> <s> Kostja vastus rahustas mind – igaüks puhastab enda järelt . </s> </p>
<p> <s> Las Palmasesse sõitsime Hannstholmist üheksa päeva , tormid venitasid teekonna pikemaks . </s> </p>
<p> <s> Sissesõit õhtupäikese valguses oli meeliülendav . </s> </p>
<p> <s> Pikapeale pimenes , jälgisime merelt , kuidas linnas süttisid tuled . </s> </p>
<p> <s> Heino oli roolis , meie – Ivo , Kostja , Igor ja mina – seisime vööris purje all ning vaatlesime järjest suurenevaid mägesid . </s> <s> Varsti olid selgelt eristatavad linnamajad . </s> <s> Just päikeseloojangu hetkel lasime ankru põhja ning jäime reidil lootsi ootama . </s> </p>
<p> <s> Loojuv päike värvis mäeküljed roosakaks , veel heledamad ja roosamad olid pilved mägede kohal . </s> </p>
<p> <s> Las Palmase sadam ei asu sügavas lahes , pole ka mõne saare või poolsaarega tuulte ning lainete eest kaitstud , seetõttu on siin hästi palju pikki muule , kaisid ja lainemurdjaid . </s> </p>
<p> <s> Ka Las Palmasel on oma teisik . </s> <s> Las Palmase üheks kaksikuks on Bakuu . </s> <s> Reidilt vaadates on Bakuu ja Las Palmas täiesti ühesugused , linnas jalutades leidsin suurt sarnasust ka Las Palmase ja Küprose pealinna Nikosia ( Lefkosia ) vahel , ehkki Nikosia ei ole sadamalinn . </s> </p>
<p> <s> Viimaks tuli loots oma punakasoranži mootorpaadiga , Heino pakkus talle kombekohaselt väikese õhtusöögi ( nii oli see kõikides sadamates edaspidigi ) , loots näitas meile ette kaikoha , hiivasime ankru , panime laevamootori uuesti tööle ning sõitsime silda . </s> </p>
<p> <s> Meie sadama nimeks on La Puz , Igor ja Kostja räägivad mõnusaid lugusid , sest nendele on Las Palmas peaaegu kodulinn . </s> </p>
<p> <s> Just sellesama kai ääres on Kostja pool aastat seisnud ( ilma maalemineku loata ) , kõrvalkail aga käisid kohalikud inimesed uputamas oma koera- ja kassipoegi , kes neile liigsena tundusid . </s> </p>
<p> <s> Mõned pisikesed kutsud olid aga nii vaprad , et ujusid laevani , mille peal oli Kostja , ning meremehed tõstsid nad laeva . </s> <s> Nõnda oli nende laevas hästi palju koerapoegi , kes kõik õnnelikult niutsusid , sest olid päästetud . </s> </p>
<p> <s> Kui remont tehtud sai , olid koerad juba nii suureks kasvanud , et võisid hakata elama iseseisvat elu ning lisanduda Las Palmase niigi tohutu suurele hulkuvate koerte karjale . </s> <s> ( Muide , hispaania keeles tähendavad Kanaari saared – Islas Canarias – 'koerasaari' . ) </s> </p>
<p> <s> Meremehed lasid koerad öösel kail lahti , laeva jäi ainult kaks kõige pisemat kutsut , koerad kail ulgusid haletsedes kaua , kui lahkuva laeva tulesid jälgisid . </s> </p>
<p> <s> Jah , tõepoolest on veider see , mida keegi headuseks ja loomaarmastuseks peab . </s> <s> Mõni arvab , et kergendab koera saatust tema hukkamisega , teine on seda meelt , et ka hulkuva koera elu on parem kui surm mõnepäevase kutsikana . </s> </p>
<p> <s> Skandinaavias hulkuvaid koeri pea polegi , lõunamaa linnad on neid aga täis , elu on seal penid nõnda kavalaks õpetanud , et nad tunnevad koerapüüdjad ära juba kaugelt ning pagevad nende eest . </s> </p>
<p> <s> Las Palmas on üks Euroopa kuulsamaid sadamalinnu , temast on tehtud mitu meremehelaulu eesti keeleski . </s> </p>
<p> <s> Kui hispaanlase elatustase üldiselt jääb sakslase elatustasemele tunduvalt alla , siis Kanaari saare elaniku sissetulekud on suuremad ja väljaminekud väiksemad kui sakslasel . </s> </p>
<p> <s> Las Palmase rikkuse ja kuulsuse aluseks on tema hea asukoht keset ookeani kõigisuunaliste laevateede ristumiskohas . </s> <s> Siin peatuvad paljud laevad , siin neid remonditakse , siin võtavad nad kütust . </s> <s> Kütus tuuakse Las Palmasesse tohutu suurte tankeritega , meiegi nägime neid kai ääres seismas . </s> <s> Tankeritelt pumbatakse kütus laiadesse koonusekujulistesse tsisternidesse , mille peal kuulsate kütusefirmade logod ning mis paiknevad kalda ääres . </s> <s> Tsisternidest pumbatakse kütus omakorda laevadesse . </s> <s> Merendusele ja kalandusele lisaks saadakse Las Palmases üha suuremat sissetulekut turismist ning seal on linnaosasid , kus hotell seisab hotelli kõrval , tavalisi elumaju ja büroohooneid ei olegi . </s> </p>
<p> <s> Sadamas käib alati äri , olgu siis legaalne või illegaalne . </s> </p>
<p> <s> Meie kalalaevale tuldi pakkuma tööd : püüdke kalu ja tooge sadamasse – kui teeme ametlikult vormistamata , saate 175 dollarit tonnilt , kui ametliku vormistamisega , siis 120 dollarit tonnilt . </s> </p>
<p> <s> Meie sihiks oli siiski Tonga . </s> </p>
<p> <s> Muide , just Kanaaridel korraldasid hispaanlased esimese vallutuse ja kolonisatsiooni , hävitades täielikult põlisrahva , eeskujuks oli see ka nende hilisemale käitumisele Ameerikas . </s> </p>
<p> <s> Las Palmases on Kolumbuse maja , väidetavalt oli Kolumbus Kanaaride kuberner . </s> <s> Aga täpselt samasugune maja on Portugalile kuuluva Madeira pealinnas Funchalis , nõnda vaidlevad Kanaarid ja Madeira tänase päevani , kumma saarestiku kuberneriks Kolumbus ikkagi oli . </s> </p>
<p> <s> Eesti kirjandussegi on Las Palmas mitmel korral jõudnud , üht mõjusaimat kirjeldust lugesin Viljo Anslani reisiraamatust " Aastase reisi jälgedes " . </s> </p>
<p> <s> Las Palmases asus aastakümneid Nõukogude kala- ja kaubalaevastiku remondibaas , siin sadamas seisid N. Liidule kuuluvad suured laevad teinekord pool aastat ja kauemgi . </s> <s> Ja nagu teada , sattus N. laevadele eestlasigi . </s> <s> Siin vahetati meeskondi , ühed mehed lendasid lennukiga koju , teised asusid nende asemel tööle . </s> </p>
<p> <s> Hommikul vara tegin kohe asja kaile . </s> </p>
<p> <s> Minu juurde tuli kaldalt mees , kes ütles inglise keeles , et tema on agent . </s> </p>
<p> <s> See teade võttis küll pisut võdisema , mõtlesin , et sain ehk valesti aru ja palusin korrata . </s> <s> Mees pani imeks , et ma nii lihtsast ja loomulikust asjast aru ei saa ning kordas . </s> </p>
<p> <s> " Ma olen agent , " ütles mees mingi erilise väärikusega , nagu oleks tema amet maailmas kõige tähtsam . </s> </p>
<p> <s> Mõtlesin kohe , kas mu paberitega on kõik korras . </s> </p>
<p> <s> Mul olid laevas Eesti Vabariigi kodanikupass ja meremehepass , mõlemad peaksid siin kehtima , sest Hispaaniasse sõit on Eesti Vabariigi kodanikule viisavaba . </s> </p>
<p> <s> Selgus , et mees pole siiski mingite nn. organite agent , on hoopis selline agent , kes varustab laeva vee ja proviandiga . </s> <s> Hiljem kuulsin ma igas sadamas seda sõna ning jõudsin koguni harjuda , sain lahti nõukogulikust hirmust sõna " agent " ees . </s> </p>
<p> <s> Veelgi enam – igal laeval peab olema igas sadamas oma agent , muidu läheb uute varude muretsemine veel kallimaks kui ilma agendita . </s> </p>
<p> <s> Laevaagent on umbes sama laadi asjamees nagu kindlustusagent – ta tegeleb teenindamisega , saades endale palgaks mingi kindla protsendi . </s> </p>
<p> <s> Kohe kai ääres oli baar , kus soovija võis teha esimesed napsud . </s> <s> Sinna istusimegi terve meeskonnaga , ainult Heino jäi agendiga asju ajama . </s> </p>
<p> <s> Kuulsin Ivolt , et ta on pärit Märjamaalt . </s> </p>
<p> <s> See on küll huvitav tõik – tüürimees , kes 23-aastaselt üle kahe ookeani laeva juhib , on pärit Eesti kõige kuivemast paigast , kus selle nimest hoolimata tuleb kaevudki hästi sügavaks puurida , et põhjaveeni jõuda . </s> </p>
<p> <s> Hiljem liitus meiega Heino , kes oli üksjagu nördinud . </s> </p>
<p> <s> Agent oli talle selgitanud , et magedat vett antakse korraga kakskümmend tonni , mitte vähem . </s> </p>
<p> <s> Meie laeva veepaak mahutab seitse tonni , Las Palmases läks meil vaja aga vaid neli tonni magedat vett , sest üheksa päeva kestnud teekonnal ei suutnud me kulutada üle kolme tonni . </s> <s> Magedat vett kasutasime duši all , sellega pesime ennast , riideid ja toidunõusid , tegime teed ja kohvi . </s> </p>
<p> <s> Nii võttiski ekspeditsiooniülem magedat vett ainult neli tonni , sest rohkem poleks meie paaki lihtsalt mahtunud , maksta tuli aga kahekümne tonni eest . </s> </p>
<p> <s> Niisugune sadamapoolne kavalus on selge sulitemp ning tegi loomulikult meele mõruks . </s> <s> Mida sellega taotletakse ? </s> <s> Tahetakse tõrjuda väikesed laevad kõrvale , tahetakse , et edaspidi külastaks Las Palmast ainult suured laevad , sest nende pealt teenib sadam rohkem ? </s> <s> Aga vaielda ei ole siin midagi – need mehed , kes veevooliku autokärul kohale vedasid ning kraani lahti keerasid , ei kehtesta hindu . </s> <s> Nemad kas teenindavad või ei teeninda , nendel pole õigust sellel teemal isegi kaasa rääkida . </s> <s> Need mehed aga , kes niisugust hinnapoliitikat ajavad , oma nägu kail ei näita , nemad istuvad kaldal uhketes büroomajades ning nende juurde iga soovijat ei lastagi . </s> </p>
<p> <s> Sadamates proovib alati keegi kaimadrus sissesõitva laeva trossi või köit kas või moepärast , sõrmeotsagagi puudutada , et saaks kirja panna abistamise sildumisel ning hiljem selle eest ränka raha nõuda . </s> <s> Ühe niisuguse abistamise eest tuleks maksta 100 dollarit , ehkki abistajast endast ja tema abist ei ole põrmugi kasu . </s> <s> See töö tuleks endal ikkagi üle teha , sest kaimadrus ei viitsi kinnitusköit korralikult kinni siduda . </s> </p>
<p> <s> Las Palmase sadamarajoonis jalutades võib tänagi leida kauplusi ja baare , mis mõeldud kütkestama venelasi – " Gagarin " , " Moskva " , " Bogatõr " , tänavakaubitsejad ja tüdrukute pakkujad oskavad siin mõne sõna vene keeltki , ehkki Vene laevade hiilgeajad on pöördumatult möödas . </s> <s> Veel aastakümme tagasi oli siin sadamas korraga paarkümmend Nõukogude laeva , nüüd märkasid Kostja ja Igor omasid otsides ainult kahte . </s> </p>
<p> <s> Kostja ja Igor kutsusidki külla tuttavad vene meremehed Klaipedast pärit Leedu laevalt , need mehed tegid korda ka meie laeva jäähelvestaja . </s> </p>
<p> <s> See oli Taanist ostetud , kuid ei läinud kohe mitte kuidagi käima . </s> <s> Heino , Igor , Kostja ja kaks mehaanikut Leedu laevalt võtsid suure ja keeruka riistapuu üksipulgi lahti , panid uuesti kokku ning jäähelvestaja hakkaski tööle , tegi veest jäähelbed , mis ette nähtud kalade külmutamiseks . </s> </p>
<p> <s> Veidi piinlik tunnistada , aga ka minuga hakkasid tülitajad Las Palmase tänaval esmalt rääkima vene keelt . </s> </p>
<p> <s> Miski minevikust on minuga igavesti kaasas ja see miski on kogemustega kaelamäärijale vaistuga tunnetatav . </s> <s> Vastasin mehele eesti keeles ning kohe läks ta inglise keelele üle . </s> <s> Uskumatu , ta ei pakkunudki mulle " väga puhast " tüdrukut , ka ei soovinud ta petukursiga valuutat vahetada , ta tahtis mulle müüa väga odavalt väga häid kasukaid ! </s> </p>
<p> <s> Keset igavest suve , keset ookeani , äärmiselt kaugel jahimaadest , pakuti mulle naiste jänesenahkseid kasukaid , pealegi kaks-kolm korda odavamalt kui poes ! </s> </p>
<p> <s> Äriteed on kummalised , kes teab , kust too sahkerdaja oma kasukad sai , et teenindada vene meremehi , vene uusrikkaid ja vene mafioososid , keda Las Palmas on puupüsti täis . </s> </p>
<p> <s> Ostsin kümme postkaarti , istusin merepargi välikohvikus laua taha ning kirjutasin kodustele ning sõpradele esimesi reisimuljeid . </s> </p>
<p> <s> Hommikune suurlinn oli meeliülendav . </s> <s> Kojamehed seebitasid kõnniteekive , nühkisid seejärel kõnnitee harjaga puhtaks , aednikud kastsid voolikutega lillepeenraid . </s> </p>
<p> <s> Püüdsin helistada koju , silt telefoniputka seinal õpetas inglise keeles , et rahvusvahelised kõned tuleb võtta koodi 8-07 kaudu . </s> <s> Kui ma 8-07 ära valisin , teatas mulle naishääl automaatvastajalindilt midagi hispaania keeles . </s> <s> Mida ? </s> </p>
<p> <s> See jäigi esialgu selgusetuks . </s> </p>
<p> <s> Miks olin ülikoolis laisk ega õppinud selgeks hispaania keelt , nagu tegi seda mu hea sõber ? </s> </p>
<p> <s> Hispaanlased nagu teisedki lõunamaarahvad on alati abivalmid , üle kõige meeldib neile suhelda , ja seda isegi võõrastega . </s> <s> See on ka põhjus , miks hispaanlased ei neuroositse , miks nad peaaegu kunagi morni ja tusase näoga ei ole . </s> <s> Hispaanias surrakse südamehaigustesse tunduvalt harvemini kui Soomes või Rootsis , seega peaks just Soomes ja Rootsis kogu aeg suhtlema , et tõsta tuju ning vähendada pimeduse halba mõju . </s> <s> Põhjamaise nurkapugemise ja tigetsemise asemel hispaanlased naeratavad ning on alati valmis sinuga suhtlema . </s> <s> Minu luhtunud katset helistada märkas vanem hispaania daam ( aga daamid on Hispaanias kõik efektsed ) , kelle ülahuulel kasvasid hõredad , kuid ilusad vurrukesed . </s> <s> Kohe astus ta minu juurde ja pakkus abi , valis 8-07 , nagu õpetuses kästud , kuulis nagu minagi naishäält , sai teada , et tegelikult peab valima koodi 8-00 ( nagu kõikjal maailmas ) ning kuna ta automaatvastaja juttu minu jaoks inglise keelde tõlkida ei osanud , valis ise õige koodi ning tegi mulle seejärel kätega selgeks , et valigu ma nüüd oma riigi kood ja number . </s> </p>
<p> <s> Seejärel lahkus ta delikaatselt , et oma juuresolekuga mitte segada minu telefonikõnet , kuigi ta nagunii poleks sellest aru saanud . </s> </p>
<p> <s> Kui daam uhkelt eemale kõndis , oli meil mõlemal hea meel , olen selles kindel . </s> <s> Minul sellepärast , et mulle lahke teene osutati , temal seepärast , et sai teene osutada . </s> </p>
<p> <s> Ma olin Las Palmases elust teist korda , alati on huvitav tulla tagasi kohtadesse , kus oled varem viibinud – kontrollid oma mälu , meenutad toonaseid elamusi , võrdled neid uutega . </s> </p>
<p> <s> Ostsin " International Herald Tribune'i " , sain teada , et sõda Kosovos jätkub . </s> </p>
<p> <s> Olin olnud üheksa päeva ilma päevauudisteta ( meie laeva televiisor katkestas näitamise juba Prantsusmaa ranniku lähedal ) ning mul oli küllaltki raske seda infopausi taluda . </s> </p>
<p> <s> Alles meresõidul märkasin , et mul on tekkinud lausa narkootiline sõltuvus päevauudistest , aga milleks peaksin ma õigupoolest iga päev ikka jälle ja jälle kuulama või lugema , et Jugoslaavias käib sõda ? </s> </p>
<p> <s> Meremehed on teinekord aga kuude kaupa ilma uudisteta ning see on õpetanud , kuidas selekteerida tähtsam välja üldisest mürast . </s> </p>
<p> <s> Heino rääkis , et kõige hullem on infosaast , see on veel hullem asi kui suitsevad prügimäed ümber linna . </s> <s> Viimased mõjuvad halvasti inimese füüsisele , infosaast aga vaimule . </s> </p>
<p> <s> Kui mind Jugoslaavia sõda tõsiselt huvitaks , võiksin ma kunagi pärast sõja lõppu paar tundi raamatukogus istuda , vanad ajalehed ja ajakirjad läbi lugeda ning pilt sellest sõjast saaks mulle märksa selgem ja sügavam kui iga päev lühisõnumitega tutvudes . </s> </p>
<p> <s> Võib-olla ahmivad inimesed endasse päevast päeva parasiitinformatsiooni tõesti selleks , et mitte tegelda millegi tähtsama ja vajalikumaga . </s> <s> Parasiitinfo kogumine nagu õigustaks laisklemist ja logelemist ja pagemist endasse ning asjadesse süüvimise eest . </s> </p>
<p> <s> Päeva teisel poolel käisime koos Ivo , Kostja ja Igoriga Las Cartenase rannas ujumas . </s> </p>
<p> <s> Meie selja taga kõrgusid kaunid seitsme-kaheksakorruselised hotellid , meie ees sirendas Atlandi ookean . </s> </p>
<p> <s> Enamik kuulsaid suvituslinnu on enam-vähem ühte nägu , asugu need ükskõik missuguses maailma otsas . </s> </p>
<p> <s> Põhjus on selles , et massiturism on veel väga noor nähtus , see kujunes välja 1960-ndail aastail ning hakkas plahvatuslikult arenema alles 80-ndail . </s> </p>
<p> <s> Nii on suvituslinnade kvartalid , kus hotell on hotellis kinni , kõik üsna ühesugused , sest arhitektuuri põhiautoriks pole mitte arhitekt , vaid ajastu . </s> <s> Paarkümmend aastat on aga arhitektuuri jaoks lühike aeg , sel ajal valminud majad kuuluvad ühte ajastusse ning on üsna sarnase väljanägemisega . </s> </p>
<p> <s> Õnneks Las Palmase kohta see tõdemus ei käi . </s> <s> Las Palmas on siiski vana turismilinn , siin käidi suvitamas juba enne Teist maailmasõda ning siin võib näha väga ilusaid , vanu ja väärikaid hotelle . </s> </p>
<p> <s> Igor rääkis rannas , kuidas Nõukogude kalureile teinekord linnaluba anti . </s> </p>
<p> <s> Pärast nelja kuud sadamas seismist ja laevaremontimist tehti madrustele üks nn. kultpahodka – " kultuurimatk " . </s> </p>
<p> <s> Kapteni esimene abi poliitalal , nn. pompoliit , instrueeris meremehi ohtudest , mis sotsialismimaa kodanikku kapitalistlikus riigis varitsevad – peamiselt poliitilised provokatsioonid , lõbutüdrukud ja salakaubandus , kusjuures salakaubanduseks loeti mis tahes eseme müümist . </s> </p>
<p> <s> Pompoliit keelas isegi välismaalastega rääkimise , ehkki see oli nii või teisiti võimatu – Nõukogude meremees ei osanud võõrkeeli , lihtsale meremehele võis võõrkeeleoskus olla koguni maalepääsu takistuseks välismaal . </s> <s> Pompoliit kahtlustas ju , et võõrkeele selgeks õppija tahab laevalt ära karata ning kapitalistlikus riigis poliitilist varjupaika paluda . </s> <s> Kaptenid ja tüürimehed pidid inglise keelt siiski oskama . </s> </p>
<p> <s> Linnas käisid Nõukogude meremehed neljakaupa , pompoliit hoolitses selle eest , et nelikusse ei satuks kokku kahte sõpra . </s> <s> Sõbrad ja sõprus olid pompoliidi jaoks alati kahtlased asjad , ta ei saanud ju üldjuhul teada , millest need sõbrad omavahel räägivad . </s> <s> Kes teab , äkki plaanivad ära hüpata , oli pompoliidi mõtteviis . </s> </p>
<p> <s> Kui pompoliit märkas laeval , et kaks meest sõbrustavad , siis püüdis ta imekähku ühte või mõlemat neist nuhiks värvata ning sellega sai ka sõprusele kiil vahele löödud , sest mehed hakkasid teineteisele kõõrdi vaatama . </s> </p>
<p> <s> Aega linnas käimiseks oli kaks tundi , raha võis ametlikult kaasa võtta alla 10 dollari , mille eest ei saanud osta isegi teksapükse , Nõukogude inimese toonast unistust . </s> <s> Aga meremees pidi viima ilmtingimata koju kingitusi , muidu ei peetud temast lugu ! </s> </p>
<p> <s> ( Muide , ka kingituste peale oli ametkond mõelnud – nende jaoks olid Nõukogude Liidus eripoed , kust sai osta välismaa kaupu meremeeste eriraha , boonide eest . ) </s> </p>
<p> <s> Äritsemine oli muidugi täielikult keelatud , seda nii laeval kui sadamas , aga kõige rohkem kultpahodka ajal. </s> <s> Kuid ometi äritsesid peaaegu kõik Nõukogude meremehed . </s> </p>
<p> <s> Müüdi kõike , et veidikenegi lisaraha saada . </s> </p>
<p> <s> Veel 1960-ndail ja 70-ndail aastail oli hea minek N. Liidus toodetud kelladel , fotoaparaatidel ja raadiotel , nende müümise eest saadi raha , mille eest osteti peamiselt rõivaid endale , naisele ja lastele . </s> <s> Hiljem toimus Läänes tohutu kiire elektroonikahüpe ning Nõukogude tooteid ei tahtnud enam keegi . </s> <s> Siis hakkasid Nõukogude meremehed müüma metalli – nii kulda , hõbedat , pronksi kui päris ehtsat rauda . </s> <s> Ka viinast , kalamarjast ja šampusest võis kerge vaevaga lahti saada , vastu pakuti hilpe . </s> <s> Igas sadamas , kuhu Nõukogude laevad sõitsid , olid tekkinud vene meremeestele spetsialiseerinud ärikad-ülesostjad , neil oli täpselt teada , mida Nõukogude meremees soovib . </s> </p>
<p> <s> Nõnda läks Nõukogude madrus kaldale , käes pambud , ja tuli laevale tagasi samuti pampudega . </s> </p>
<p> <s> Miks laeva juhtkond vaatas meremeeste pisikesele äritegevusele läbi sõrmede ? </s> </p>
<p> <s> Põhjust polegi raske aimata – laeva juhtkond ajas ise tavaliselt suurt äri , tegeles tõelise salakaubandusega , müüs tonnide viisi piiritust , kalamarja ja kala , müüs isegi kaasavõetud autosid ja suuri tööpinke , mida võisid märgata ja millest võisid aru saada terasema pilguga meremehed . </s> <s> Nõnda oli tarvis , et ka lihtsamate meremeeste käed oleksid äriga määritud , et nad kodusadamas kaebama ei läheks . </s> </p>
<p> <s> Edasi rääkisid Igor ja Kostja , kuidas toimus Nõukogude laevas nuhiks värbamine . </s> </p>
<p> <s> Värbajaks oli toosama pompoliit . </s> </p>
<p> <s> Alul olid pompoliitideks KGB-lased , kes mereasjandusest suurt midagi ei teadnud ning nende kulul tehti kõvasti nalja . </s> </p>
<p> <s> Hiljem pandi pompoliitideks mehed , kes olid tüürimehe- või mehaanikuametis läbi kukkunud , kes polnud tõusnud kapteniks või peamehaanikuks . </s> <s> Need viidi mingitele kursustele , ja kui nad sealt tagasi tulid , olidki nad saanud pompoliitideks . </s> </p>
<p> <s> Nemad kutsusid mehe , keda värvata kavatsesid , oma kajutisse ning tegid ettepaneku koostööks . </s> <s> Värvatav punnis harilikult kõigest jõust vastu . </s> <s> Asi on selles , et laeval oli nuhk kergemini avastatav kui kuival maal . </s> <s> Ehkki Nõukogude laevad olid hiigelsuured , ehkki neil oli sadu meremehi , märgati ikkagi , missugused mehed pompoliidi kajutis käisid ning eks sellest tehti siis vastavaid järeldusi . </s> </p>
<p> <s> Kui pompoliidil meest kohe värvata ei õnnestunud , palus ta sel täita mingit lihtsamat ülesannet – jälgida näiteks , kas laelambid igal pool põlevad . </s> <s> Ohver nõustus kohe ja kergendusohkega , kivi langes ta südamelt , talle oli peamine , et ei peaks kaaslaste peale kaebama . </s> </p>
<p> <s> Nõnda raporteeriski vennike siis vahest pool aastat , et kõikjal on laelambid terved , ainult seal-ja-seal oli pisike viga , mis kohe ära parandati . </s> <s> Varsti pidi ta seda tegema juba kirjalikult , mõnikord anti talle selle eest isegi väike rahasumma . </s> <s> Igal juhul sai ta esimese mehena maaleminekuloa , temal lubati lõdvemalt ka äritseda . </s> </p>
<p> <s> Ühel kenal päeval aga ütles talle pompoliit , et kuule , mis me siin lolli mängime : laeva poliitosakonda ei huvita üldsegi see , kas laelambid põlevad või ei põle – aeg on tõsiselt tööle hakata ! </s> </p>
<p> <s> Ja nüüd oli vaesel mehel juba raske taganeda , pealegi peeti laeval teda nuhiks nii või teisiti , sest paljud olid märganud teda pompoliidi kajutit külastamas . </s> </p>
<p> <s> Tavaliselt hakkasid värvatud peale esimese kaebusraporti esitamist süümevalude kergendamiseks hirmsasti jooma , ja tihti jõidki ennast kähku põhja , ehkki nad veel kaua-kaua merd sõitsid , sest neil oli pompoliidi eestkoste . </s> </p>
<p> <s> Pompoliit vastutas sadamas seisva laeva eest ning sel moel säästeti kapteneid , kes olid ju märksa kõrgema kvalifikatsiooniga ning laevastiku juhtide jaoks ka märksa hinnatumad mehed . </s> </p>
<p> <s> Kui juhtus , et keegi meremees kultpahodkal ikkagi ära hüppas , siis ei vastutanud kapten , mööda päid-jalgu sai pompoliit , tihti vallandati ta isegi töölt , sest talle pandi süüks nõrka kasvatus- ja profülaktilist tööd . </s> <s> Kapten pääses terve nahaga ning võis merel laevajuhtimist ning laeva eest vastutamist jätkata . </s> </p>
<p> <s> Meie laevalt loomulikult keegi ära ei hüpanud , meie lahkusime Las Palmasest 6. juulil kell 21.20 , olime seega La Puzi sadamas täpselt 23 tundi ja 50 minutit , seismine maksis laevale 250 dollarit . </s> <s> Olnuksime me 15 minutit kauem , tulnuks maksta 500 dollarit . </s> </p>
<p> <s> Kariibi merel </s> </p>
<p> <s> Valisime lõunateekonna , sõitsime edasi piki Gran Canaria lõunakülge . </s> <s> Olin öösel roolivahis , täiskuu valgustas Maspalomase kõrbe , kus me täpselt poolteist aastat tagasi poistega hullasime . </s> <s> Poistele meeldis end düünidelt alla veeretada ning värskele tuulevirvendusele tulisel liival värskeid jälgi tallata . </s> </p>
<p> <s> Kanaari saared on tegelikult Aafrika osaks , kuigi poliitilise määratluse järgi liigitatakse need Euroopale kuuluvaks . </s> <s> Isegi Sahara kõrb jätkub Gran Canarial Maspalomase kõrbena . </s> </p>
<p> <s> Muutsin kursi 257-lt 265-le ning siis oli sihiks otse Panama . </s> </p>
<p> <s> Hommikul ütles Ivo , et Panamani on 4000 miili , ja võib-olla teeme vahepeatuse Bahama saartel . </s> </p>
<p> <s> 4000 miili läbimiseks pidi kuluma umbes 400 tundi , seega 17 ööpäeva . </s> </p>
<p> <s> Bahama vastu polnud mul küll midagi , sest see oleks olnud koht , kus ma pole varem käinud . </s> </p>
<p> <s> Nagu Kanaari saarte varjust avaookeanile jõudsime , hakkasime jälle tundma suurt ookeanilainetust . </s> </p>
<p> <s> Tagatekil oli puudane sangpomm , mida Ivo , Kostja ja mina ikka sikutamas käisime . </s> <s> Pomm oli kehvalt kinnitatud ning libises kreenis laevalt vette . </s> <s> Õnneks oli laeva varustamisel niisugune võimalus ette nähtud , kaasas ka tagavarapomm , nõnda ei jäänud jõuharjutused katki . </s> </p>
<p> <s> Eriti tugev ja sitke oli Ivo . </s> <s> Nooruke tüürimees seadis enda jaoks üles ka kangi , mille peal ta igal vabal hetkel turnis . </s> <s> Kätekõverdusi võis Ivo teha lõpmatuseni , samuti plaksuga pumpamist . </s> <s> Ainult tugev lainetus takistas seda , viis mehe tasakaalust välja . </s> <s> Nõnda pidi ta pumpama plaksuta , aga see võttis kauem aega . </s> </p>
<p> <s> Heino ütles , et kõige parema meelega jääks ta Tongale elama , annaks ekspeditsioonijuhi koha Ivole ; Ivo oli selleks valmis . </s> </p>
<p> <s> Heinole sobib soe lõunamaa kliima , seal ei valuta tal selg . </s> </p>
<p> <s> Ivo küsis , kus tahaks keegi teha vahepeatuse teel Panamasse , sest Bahama ikkagi ei sobi , jääb liiga kaugele põhja . </s> </p>
<p> <s> Võib-olla Trinidad ja Tobago ? </s> <s> Võib-olla Haiiti ? </s> <s> Või Puerto Rico ? </s> </p>
<p> <s> Järgmise peatuskoha valikul pole tähtis mitte niivõrd see , kui kaugel üks või teine sadam asub , vaid kui kõrged on seal kütusehinnad ja kui palju tuleb maksta sadamas seismise eest . </s> </p>
<p> <s> Hakkasime liikuma totaalses üksinduses . </s> </p>
<p> <s> Televiisor näitas veel härjavõitlust , kuid siis muutus värvipilt alul mustvalgeks , mustvalge pilt seejärel üha udusemaks , varsti oli raske teha vahet härgade ja toreadooride vahel ning lõpuks kadus udupiltki . </s> </p>
<p> <s> Hüvasti , Hispaania ! </s> </p>
<p> <s> Atlandi ookeani keskosa pole üldsegi sõidetav . </s> <s> Kui varem kuulis laevaraadiost kogu aeg ingliskeelset , harva koguni venekeelset juttu – lobisesid kahe laeva radistid omavahel – , siis nüüd vaikis isegi raadio . </s> </p>
<p> <s> Laev sõidaks ka ise , ilma juhtimata , kuniks kütust jätkub . </s> <s> Meie viiekesi võiksime lihtsalt magada , aga see poleks ilus . </s> <s> Pealegi on laevas vaja teha mitmesuguseid töid . </s> </p>
<p> <s> Ekspeditsiooni ülem andis mulle lugeda keerukaid navigatsiooniraamatuid , neist tuli ilmsiks , et laevade kokkupõrgete arv viimasel ajal suureneb . </s> <s> Ja nii imelik kui see ka pole , on selles süüdi elektroonika – ehk õigemini ikkagi inimene , kes elektroonika abil saadud informatsiooni valesti mõistab või end pimesi üksnes elektroonika hoolde usaldab . </s> </p>
<p> <s> " Elu on ikka kallaste lähedal , ookeani keskosas valitseb täielik tühjus , " ütles Heino . </s> </p>
<p> <s> Ooh-oo , meid oli saanud rohkem ! </s> </p>
<p> <s> Selgus , et lisaks 42 tonnile kütusele oleme Las Palmasest kaasa saanud kärbsed , kes laevas kohe hoolega sigima hakkasid ning järsku olid neid kõik kohad täis , igatsuses kõht täis saada lendlesid nad peamiselt kambüüsis . </s> </p>
<p> <s> Igor ja Kostja tapsid tüütuid putukaid usinalt ajalehest tehtud kärbsepiitsaga . </s> </p>
<p> <s> Ja kohe oli platsis ämblik , kes elektripliidi kohale oma võrgu punus ja ise end valvele seadis . </s> </p>
<p> <s> Kus oli ämblik varem ? </s> <s> Kas tõesti ootas ta kuskil praos nukkunud olekus oma saaki ? </s> <s> Aga kes talle ütles , et saak lendas kohale ? </s> </p>
<p> <s> Jälgisin , kuidas ämblik võrku punus . </s> </p>
<p> <s> Kõigepealt ühendas ta kaks seina ühe niidiga , seejärel sibas seinu ühendava niidi keskele ning kukutas end oma raskuse jõul alla , ise muidugi oma niidi otsas rippudes . </s> <s> Niidist tekkis nagu Y-täht , siis ühendas ämblik ka Y-i kolmanda otsa seinaga ning nõnda oli valmis tehtud alusvõrk , karkass , kuhu peale ämblik hakkas ring ringi järel punuma väga korrapärast püügivõrku . </s> </p>
<p> <s> Viimaks sai paraja suurusega võrk valmis , ämblik asus selle keskpaika ning jäi valvele . </s> </p>
<p> <s> Ämblik vaatas mind , mina ämblikku , jälgisin , kuidas kaheksajalgne olend mind oma nelja silmaga jõllitas . </s> </p>
<p> <s> Juba võrk ise on ime , aga kes õpetas ämblikule niisugust korrapära , mille joonistamiseks inimene vajaks sirklit ja joonlauda ? </s> </p>
<p> <s> Ja võrke oli mujalgi – trümmis ja tualetis , sest kärbsed hoiavad ikka tualeti ligidusse , ehkki seal valitses loomulikult täielik puhtus . </s> </p>
<p> <s> Muide , meilgi normiks saanud hügieenipidamine ei ole Euroopas vanem kui paar sajandit ( veel 1920-ndail aastail ei tuntud Eesti talus käimlaid ! ) ning puhtusenõue sai alguse Briti mereväest , enne seda ei peetud seda tarvilikuks isegi Briti õukonnas . </s> <s> Mereväest kandus puhtusenõue kaubalaevastikku ning kuni tänase päevani on laevad ikka olnud puhtuse ja korra eeskujuks . </s> </p>
<p> <s> Ma ei märganud , et ämblikud oleksid ühegi kärbse kinni püüdnud , kuid lõpuks olid siiski kadunud kõik – kärbsed , ämblikud ja nende võrgud . </s> <s> Kuhu jäid kärbsed , seda on raske öelda . </s> <s> Võib-olla olid nad ettevaatamatud , lendasid lahtisele tekile ning tuul puhus nad ookeanile , kus nad langesid kas lindude või kalade saagiks . </s> </p>
<p> <s> Kindel on aga see , et ämblikud sõid oma võrgud ära ( et väärt ehitusmaterjal kaotsi ei läheks ) ning pugesid kuhugi prakku peitu , et järgmine kord õigel ajal jälle platsis olla ning taas võrke punuda . </s> </p>
<p> <s> Ämblikud arvatakse olevat kõige vanemad tänaseni elavad asukad meie maal , nende kui liigi iga küündivat 240 miljoni aastani . </s> <s> Nõnda punusid ämblikud oma võrke juba siis , kui dinosaurused polnud veel sündinudki ning kui kontinendid ja ookeanid asetsesid maakeral hoopis teisiti kui täna . </s> <s> Jääb siiski mõistatuseks , keda need ürgämblikud oma võrkudesse püüdsid , sest tol kaugel ajal polnud ju kärbseid veel olemas ... </s> </p>
<p> <s> Olin öö öö järel kaptenisillal roolivahis . </s> </p>
<p> <s> Kottpimedus , tähistaevas , mustav ookean kütkestasid . </s> </p>
<p> <s> Vaid vahel harva hüppasid veest välja helenduvad kalad . </s> </p>
<p> <s> Mõnikord oli taevas täiesti pilvine , kuid troopikaöö lummas ikkagi müstiliselt . </s> </p>
<p> <s> Kustutasin laevatuled ja järsku sain aru , mida tähendab kõnekäänd " ei näe sõrmegi suhu pista " . </s> <s> Ümberringi valitses tintmust pimedus , oli kuulda vaid mootorimürin ning lainete rüma ja rütm . </s> </p>
<p> <s> See on fantastiline tunne – olla keset ookeani täielikus pimeduses , mõelda lähedastele Eestis , aga samuti Eesti Vabariigi ja eestlaste peale . </s> </p>
<p> <s> Kõik mõtted saavad kuidagi teise , hoopis sügavama dimensiooni . </s> <s> Sel hetkel tajud igavesi püsiväärtusi , oskad neid eristada igapäevatühistest asjadest . </s> </p>
<p> <s> Siiski , jälle hüppas veest välja helenduv kala . </s> </p>
<p> <s> Ka see on midagi fantastilist , nagu loodus ikka . </s> </p>
<p> <s> Kalad miilavad selleks , et teha end vastassugupoolele nähtavaks , anda informatsiooni , et vaadake , siin on üks isend , kes on valmis looduse igavest käsku täitma ja järglasi soetama . </s> <s> Kalade helendumine on samalaadne nähtus mis naistel huulte värvimine ja juuste blondeerimine , või meestel sobiva ja ilusa lipsu etteseadmine . </s> <s> Me kõik täidame looduse igavest käsku ... </s> </p>
<p> <s> Helenduselundid on loonud sugutung ja neist plingib valgust teatud kindla sageduse ja rütmiga , mille sisu mõistab ainult liigikaaslane . </s> <s> Kala ei soovi peibutada isendeid , kellelt ta järglasi ei saaks . </s> <s> Milleks ilmaasjata vaeva näha ? </s> </p>
<p> <s> Loomariigis seksitakse ainult järglaste saamiseks . </s> <s> Selles küsimuses on loomariigis siiski üks suur erand , kes teeb seda ka mõnu pärast – see on inimene . </s> </p>
<p> <s> Siis nägin ookeanilainetel poid . </s> </p>
<p> <s> Kindlasti oli see pärit Aafrikast , kust püsivad tuuled ja hoovused selle Ameerikasse lükkavad . </s> </p>
<p> <s> Need on needsamad tuuled ja hoovused , mis tõukasid papüüruslaeva " Ra-2 " , mille Thor Heyerdahl oli lasknud ehitada Titicaca järve indiaanlastel . </s> </p>
<p> <s> Mäletatavasti ei murdnud tormid ja lained parvest lahti mitte ainukestki kõrt . </s> </p>
<p> <s> Inimene oli juba vanal ajal geniaalne , uue inimese viga on see , et ta ei usalda vanu tarkusi . </s> </p>
<p> <s> Thor Heyerdahl usaldas ning tegi teaduses imet . </s> </p>
<p> <s> Seejärel saatis meid tükk aega delfiiniparv . </s> </p>
<p> <s> Vilistasime Heinoga delfiinidele , vahel tundus , et loomad reageerivad , siis jälle , et ei reageeri . </s> </p>
<p> <s> Delfiinid on päris lõbus rahvas , minu meelest nad rohkem hullasid kui jahtisid saaki . </s> </p>
<p> <s> Looduse tarkust võib ainult imetleda . </s> </p>
<p> <s> Delfiinide selg on veega ühte värvi , alt on nad valgemad , nagu kaladki , ehkki delfiinid ei ole kalad , vaid imetajad . </s> </p>
<p> <s> Tegemist on varjevärvusega . </s> <s> Delfiini külje keskosa , kus valge kõht tumedaks seljaks üle läheb , on sarnane lainete sillerdusega . </s> <s> Ülalt vaadates sulandub tume selg kokku vee tooniga , alt vaadates taevataustaga – delfiinide vaenlasi elab nii ülal kui all , peamiseks vaenlaseks , kes ülalpool elab , on kahjuks inimene . </s> <s> Peale inimese on delfiinide vaenlasteks veel haid ja mõõkvaalad , viimased kuuluvad ka ise delfiinlaste hulka . </s> </p>
<p> <s> Ikka ja jälle on räägitud delfiinide intelligentsusest , inimese kurjus püüab seda kasutada tapatöödeks . </s> </p>
<p> <s> 1992 . aastal avati külalistele Krimmi mägedesse , sügavale maa alla peidetud delfinaarium . </s> <s> Seda tehti lisaraha teenimiseks , varem ei olnud avalikkusele teada , et Nõukogude Liidus õpetati delfiine sõda pidama . </s> </p>
<p> <s> Nõukogude mereväe ülisalastatud delfiinide uurimis- ja dresseerimiskeskuses dresseeriti loomi viima vaenlase laevade põhja alla magnetmiine , mis seejärel taheti raadiosignaali abil plahvatama panna . </s> <s> Delfinaarium oli selline , nagu Vene asjad ikka ( ehkki asus Ukrainas ) – väljanägemine oli turismiobjekti kohta väga inetu , moodustades karmi kontrasti Krimmi kauni loodusega , imepärase rannikuga , kus kohtuvad meri ja mäed . </s> <s> Sisult ja mõttelt oli asi sügav ja maailma teaduse tipptasemel , ehkki kurjusest kantud . </s> </p>
<p> <s> Parajasti oli emadelfiin sünnitanud poja , meetripikkuse delfiinikese . </s> <s> Ema ja poeg tiirutasid ringiratast mööda basseini , ja usute või ei usu , aga ema oli uhke näoga – ta oli suure ja tähtsa asjaga hakkama saanud . </s> <s> Giid rääkis , et varem ei ole delfiinid basseinis sünnitanud , on teinud seda ainult looduses . </s> <s> Ehk aimas rõõmus ema , et tema on esimene delfiin , kes vangistuses sünnitas ? </s> </p>
<p> <s> Äkki märkas mõnusas tujus emadelfiin minu poega , tollal 3-aastast Otti , kes seisis basseini äärel . </s> <s> Delfiiniemal lõid välja ematunded ka Oti vastu , ta laskis veejoa täpselt Oti pihta , kutsus poissi vette , sest küllap arvas , et kuiv maa pole elamiseks ikka õige koht , seal võib laps hukkuda ... </s> </p>
<p> <s> Pika uurimise ja dresseerimise käigus selgitati ülisalastatud uurimisasutuses välja , et delfiinidest veelgi osavamad miinipanijad on kotikud . </s> <s> Nõnda komberdas delfinaariumi basseinide ääres üsna palju kotikuid , kes kõik kannatasid kuumuse käes . </s> <s> On ju kotikud põhjamaised loomad , kuid nende elukohta , kaugele põhja ei tahtnud mereväebossid oma uurimisasutust teha . </s> </p>
<p> <s> Üks kohalik mees rääkis meile , et enamik uurijaid on admiralide ja laevakaptenite baabad , uurimisasutuse maa-ala on aga täis admiralide datšasid . </s> </p>
<p> <s> Nõnda oli selgi puhul tegemist ehtnõukoguliku nähtusega – riiklike huvide sildi varjus mõtlesid ülemused eelkõige omakasule . </s> </p>
<p> <s> Kui me viimaks maa alt välja tulime , leidsime end platvormilt otse Musta mere ääres . </s> </p>
<p> <s> Ja Musta mere rannikuvees , vabaduses , ujus samuti üsna palju delfiine . </s> <s> Meie giid seletas , et vabad delfiinid signaliseerivad kogu aeg vangis delfiinidele , et mis te seal maa all basseinis kidute , tulge parem siia , suurde vette , vabas vees on etem . </s> </p>
<p> <s> Delfiinide raadiosignaale lindistati ja neid püüti dešifreerida , üliraske ülesande muutis veidi lihtsamaks asjaolu , et delfiinide omavaheliste teadete sisu oli oletatav . </s> </p>
<p> <s> Uurimisasutuse raadiojaamast saadeti vabadele delfiinidele vastusignaale , hoiti neid rannikuvee läheduses , et neid vajaduse korral kinni püüda ja basseini viia . </s> </p>
<p> <s> Meie teekond kulges aga rahulikult ja täpselt plaani järgi edasi . </s> </p>
<p> <s> Igal öösel kiirust fikseerides märkasin , et see on kasvanud mõne kaabeltau võrra tunnis . </s> <s> Seda tänu ekspeditsiooniülema oskuslikult valitud marsruudile ja muidugi purjedele . </s> </p>
<p> <s> Ookeanil on hoovused ja tuuled püsivad , nõnda tõukasid meid tagant passaattuuled ning Kanaari ja Põhjapassaathoovus . </s> </p>
<p> <s> Ühel ööl , kui roolivahis olles jälle koordinaate üles kirjutasin ning seejärel pilgu ülitäpsele kaardile heitsin , nägin , et olime jõudnud Sargasso merre . </s> </p>
<p> <s> Sargasso meri on alati mu meeli köitnud . </s> </p>
<p> <s> See on ainuke rannatu meri maailmas , veelgi enam – see meri ei püsi paigal , vaid nihkub pidevalt suunas , kuhu hoovused teda lükkavad . </s> <s> Peale selle on Sargasso meri tuulevaikne piirkond keset tormist ookeani . </s> <s> Sargasso mere moodustab veepinnal ujuv adru moodi vetikas , mille teaduslikuks , ladinakeelseks nimetuseks on Sargassum . </s> </p>
<p> <s> Ma lugesin lapsepõlves Aadu Hindi populaarteaduslikku lastejuttu " Angerja teekond " ning pole siiani aru saanud , kuidas angerjas rändab sigimiseks ligi 5000 kilomeetrit , ujub Põhja-Ameerika ja Euroopa jõgedest Sargasso mere vetikate vahele , kuhu koeb oma marja . </s> </p>
<p> <s> Võin ennast lohutada teadmisega , et sellest pole keegi päriselt aru saanud , ehkki aeg-ajalt võib lugeda ajalehenuppe , kus antakse teada , et see või teine looduse mõistatus on lahendatud . </s> </p>
<p> <s> Nii see on – pürime kosmosesse , teadmata , mis tegelikult toimub meie koduplaneedil . </s> </p>
<p> <s> Näiteks tollesama angerja marjast kooruvad lehekujulised 5-sentimeetrised vastsed , kes hakkavad kohe tagasi ujuma paikadesse , kust nende emad Sargasso merre tulid . </s> <s> Kuidas nad teavad , kuhu minna ? </s> <s> Kuidas nad oskavad ? </s> <s> Kas on olemas mingi sünnieelne elu , kust antakse kaasa informatsioon sünnijärgse elu jaoks ? </s> </p>
<p> <s> Oma emade koju jõuavad angerjamaimud kolme aasta pärast , kui on juba päris suureks kasvanud . </s> <s> Suguküpseks saades võtavad nad ette tagasiteekonna Sargasso merre , et täita oma kohust looduse ees – anda järglasi . </s> </p>
<p> <s> Mäletan , et mu sõbrad pidasid angerja niisugust käitumist lolluseks , mulle see aga meeldis , sest angerjas sai palju rännata . </s> </p>
<p> <s> Sõitsime Guadeloupe'i ja Antigua saarte vahelt läbi ning jõudsime Kariibi merre . </s> </p>
<p> <s> Antigua saare televisioon rääkis hollandi keeles , Guadeloupe'i televisioon prantsuse keeles , mõlemas oli juttu peamiselt pesapallist . </s> <s> Kumbagi keelt ma kahjuks ei oska , piltide järgi sain teada , et sõda Jugoslaavias kestab edasi . </s> </p>
<p> <s> Kalurite päev ! </s> </p>
<p> <s> Seadsime ümber laeva võrgud , et rohkem lendkalu kinni püüda . </s> </p>
<p> <s> Neid kalu püüdis juba Thor Heyerdahl , miks ei võiks meie neist uhhaad teha ? </s> </p>
<p> <s> Asi oli selles , et lendkalade parved hüppasid meist kogu aeg eemale , sest meie laev ehmatas neid . </s> <s> Tekile sattusid ainult vähesed , kes vahest ähmiga orientatsioonivõime kaotasid ning hakkasid lendlema vales suunas , just ehmataja poole . </s> <s> Eksijatestki kukkusid laeva pardale ainult need , kes hüppasid piisavalt kõrgele ning tekile maandudes oimetuks jäid . </s> <s> Need kalad aga , kes väga kõrgele hüppasid , lendasid üle laeva ning ka nendest olime ilma . </s> <s> Võrk ümber laeva aitas püüda ka madalama lennuga kalu , nõnda saime kalurite päevaks uhhaad . </s> </p>
<p> <s> Heino ja Kostja vaidlesid , missugune on õige uhhaa ja missugune kalasupp . </s> </p>
<p> <s> Heino tegi raudset vahet kalasupi ja uhhaa vahel , Kostja meelest oli uhhaa igasugune vedelam kalaroog . </s> </p>
<p> <s> Heino ütles , et uhhaa on tehtud ainult kaladest , supp tuleb aga siis , kui kalade kõrvale keedetakse teisigi toiduaineid , peamiselt näiteks juurvilja . </s> </p>
<p> <s> Mulle tundus , et vaidluse sügavam põhi oli tähtsam kui lihtne vahetegemine kahe roa vahel . </s> <s> Terane taju ja maailmatunnetus eristab nähtusi väga peenelt , mugavamale inimesele on täiesti ükskõik , kuidas nähtusi nimetada , tema silmis ongi paljud asjad ühtemoodi . </s> </p>
<p> <s> Kostja tehtud uhhaa oli aga suurepärane , olgugi et Heino seda kalasupiks nimetas . </s> </p>
<p> <s> Nõukogude-aegse kaluritepäeva tähistamist ei võtnud keegi muidugi tõsiselt , seda tehti naljaviluks . </s> </p>
<p> <s> Igor ja Kostja rääkisid , kui tähtis püha oli kalurite päev vanasti . </s> <s> Kindlasti jagati sel puhul laeval palju viina , nõnda et mõnikord oli meeskond terve nädala purjus . </s> </p>
<p> <s> Sedasama juhtus ju ka Eestimaa randades . </s> <s> Kaluriküla mehed ei võtnud terve nädala jalgu alla , muudkui pidutseti ja pidutseti . </s> </p>
<p> <s> Heino võrdles kalureid boheemlastega , ja tõepoolest on loova intelligentsi paljudel esindajatel sarnasust kalameestega . </s> <s> Peamiseks ühisjooneks on ükskõikne suhtumine maisesse varasse ning inimeste lugupidamisse nende vastu . </s> <s> Kaluril on ükskõik , mis sa temast mõtled , temal on peaasi , et saaks oma koomuskeid teha . </s> </p>
<p> <s> Heino rääkis , et mõnel kalurite päeval harrastati Saaremaa külades iseäralikku ja maailmas vahest ainulaadset sporti – puu otsast alla laskmist . </s> </p>
<p> <s> Kes see mees julges seda kõrgemalt oksalt teha , oli võidumees , ehkki viimane kukkus harilikult robinal puu otsast koos ladvaga alla , otse teiste meeste julkade sisse . </s> </p>
<p> <s> Olgugi et ropuvõitu , on siiski tegemist rahvaliku loominguga , üheaegselt spordi ja teatriga . </s> </p>
<p> <s> Inimene , kel puudub võime luua , ei suuda niisugust nalja välja mõelda . </s> </p>
<p> <s> Kahetsesin jälle , et ma polnud reisile kaasa võtnud diktofoni , Heino jutte tulnuks lindistada , peaaegu neist kõigist oleks saanud välja arendada novellid . </s> </p>
<p> <s> Ka meie laeval jagati alkoholi , aga seda ei tehtud kalurite päeva puhul ning jagatavaks kraamiks ei olnud viin , vaid punane vein . </s> </p>
<p> <s> Juba iidsetest aegadest saadik antakse troopikamerel seilavatel laevadel meremeestele klaas punast veini päevas , et kuumus ja niiskus maha ei murraks . </s> </p>
<p> <s> Kariibi mere keskel võttis meiega raadioühenduse USA rannakaitselaev . </s> <s> Küsiti kõike – kui palju inimesi on pardal , mis on meie nimed ja kodakondsus ( meil oli kolm Eesti ja kaks Vene kodanikku ) , uuriti väga täpselt passiandmeid , taheti teada kõiki numbreid ja isikukoode , uuriti , kui pikk on laev , mis nimesid varem kandnud , mida me veame ning kust tuleme ja kuhu läheme . </s> </p>
<p> <s> Ilmselt oli rannakaitselaev ühenduses mingi absoluutse infopangaga , kuhu meilt saadud andmed sisse söödeti , et neid kontrollida . </s> </p>
<p> <s> Ekspeditsiooni ülema antud vastuseid usuti , laevale meid üle vaatama ei tuldud , ju ei olnud meist keegi mustas nimekirjas . </s> </p>
<p> <s> Aga siiski ! </s> <s> Mida tegi USA rannakaitselaev Kariibi mere keskpaigas , kust Florida lõunatipp jääb ligi 1000 meremiili ( 1852 km ) kaugusele ? </s> </p>
<p> <s> Selle üle on päris huvitav mõtiskleda . </s> </p>
<p> <s> Pilk kaardile näitas , et olime jõudnud Puerto Rico majandustsooni , Puerto Rico on aga teatavasti USA-ga ühinenud riik , andnud USA-le õiguse end kaitsta . </s> </p>
<p> <s> Tänu Puerto Ricole saab USA kontrollida ülitähtsat mereteed , mis viib Panama kanalini , saab seda mereteed kontrollida ka pärast 1. jaanuari 2000 , mil kanal läheb täielikult Panama halduse alla , õigemini ühele Hongkongi operaatorfirmale , mis hakkab kanali pealt teenima miljoneid . </s> <s> USA kaitsekontseptsiooni järgi peetakse Hiinat oma potentsiaalseks vaenlaseks ning USA-s kardetakse , et kanal satub Hongkongi firma kaudu Hiina mõju alla . </s> <s> See on üks põhjusi , miks USA hoiab oma sõjalaevu Kariibi mere keskel . </s> </p>
<p> <s> On ka teine põhjus ning selle vastu ei saa kellelgi olla mitte midagi . </s> <s> Teatavasti on maailma üheks suuremaks narkootikumide tootjaks Kolumbia , mille põhjaosa ulatub Kariibi mereni . </s> <s> Just Kolumbia sadamate Cartagena , Barranquilla ja Santa Maria kaudu rändab noorsugu tappev mürk USA-sse ja Euroopasse . </s> </p>
<p> <s> Meie teekond kulges idast läände , meelemürk aga liigub siinkandis läänest itta ja lõunast põhja , ning just seetõttu pakkus meie laev rannakaitsele väiksemat huvi . </s> </p>
<p> <s> Etteruttavalt olgu öeldud , et kontrollimiseks on põhjust ka Eesti laevade puhul . </s> </p>
<p> <s> Panamast helistas Kostja koju ning kuulis oma abikaasalt , et Eesti meremeeste hulgas liigub ringi kuulujutt , nagu hoitaks meid Panamas arestis , sest meie laevalt olevat leitud narkootikume . </s> </p>
<p> <s> Uudis rabas meid , ehkki loomulikult ei vastanud tõele . </s> </p>
<p> <s> Algul arvasime , et tegemist on lihtsalt pahatahtlike inimeste vaenuga , selge laimuga , kuid hiljem , juba Eestis , kui ma raamatukogus vanu ajalehti sirvisin , selgus , et mingi tibatilluke alus kuulujutul siiski oli . </s> </p>
<p> <s> Nimelt oli Panamas arestitud üks Eestile kuulunud laev , seda oli juhtinud mittekodanikust Tallinna kapten , kes Panamas türmi pandi ning tollel laeval oli tõepoolest olnud meelemürk . </s> </p>
<p> <s> Meie sõitsime kindlasti tollest kinnipeetud laevast väga lähedalt mööda , kuid ei juhtunud seda märkama . </s> </p>
<p> <s> Kas olid nad juba oma sinimustvalge lipu langetanud ? </s> <s> Või ei pannud me lippu tähele ? </s> <s> Viimane oletus on tõenäosem , sest Panamas on laevu tuhandeid , eales ei jõua kõikide aluste lippe vaadata . </s> </p>
<p> <s> Kuulujutt kuulujutuks , neid sünnib ka edaspidi , pole mingit mõtet nende peale solvuda ja neid kummutama hakata . </s> </p>
<p> <s> Siinkohal tahaks USA rannakaitsele soovitada ainult üht – tihedamat kontrolli , võitluses narkootikumide vastu ei tohi olla mingit halastust . </s> <s> Nõnda selgub , et USA laevad seisavad Kariibi merel ka Eesti huvides , seisavad selle nimel , et meie koolidesse ei tungiks meelemürk , et meie tänavatel oleks vähem kriminaalkuritegevusele kalduvaid narkareid . </s> </p>
<p> <s> Veelgi enam – keset Kariibi merd seisab USA maksumaksjate kulul Ameerika laev isiklikult minu huvides . </s> </p>
<p> <s> Mul on kaks koolieas poega ning ma mõtlen kohkumusega sellele , et ühel väga halval päeval võib kellegi kuri käsi neile näiteks kooli käimlas narkootikume pakkuda , öelda , et see , kes ei proovi , on igavene memmekas . </s> <s> Kes siis tahab olla memmekas ? </s> <s> Just niisuguses olukorras tõmbasin mina oma esimese mahvi suitsu , kui ma käisin vist viiendas klassis ... </s> </p>
<p> <s> Iseenesest mõista soovin ma , et sellist halba päeva ei tuleks , ja seda soovib ka USA valitsus , kes on oma rannakaitselaeva Kariibi merele saatnud . </s> </p>
<p> <s> Aga edasised sündmused muutusid veelgi põnevamaks . </s> <s> Nägin pealt , kuidas üht laeva hakati jälitama . </s> </p>
<p> <s> Vahest tund pärast seda , kui meie küsitlemine lõppes , oli raadiost kuulda , et USA rannakaitselaev hakkas kontrollima järgmise laeva andmeid , mis sõitis meist nõnda lähedalt mööda , et selle tuled olid palja silmaga näha . </s> </p>
<p> <s> Miskipärast ei kuulnud ma esitatud küsimustele vastuseid . </s> <s> Algul mõtlesin , et vastused tulevad kuskilt teiselt sageduselt kui küsimused ( ehkki see oli vähetõenäoline ) , kruttisin raadionuppu , aga vastuseid ei kuuldunud kuskilt . </s> <s> Küsimuste järjest teravama tooni järgi sain aru , et vastuseid ei kuulda ka rannakaitselaeval . </s> </p>
<p> <s> Seejärel tulistati rannakaitselaevalt taevasse rohelisi rakette , vaikivale laevale anti käsk peatuda . </s> </p>
<p> <s> Edasisi sündmusi sain jälgida ainult radariekraanilt , sest vahemaa meie ja kahe teise laeva vahel üha suurenes . </s> </p>
<p> <s> Nägin , kuidas muidu paigal püsinud rannakaitselaev hakkas sõitma vaikinud laeva suunas – kaks täppi ekraanil liikusid ühes suunas , kuid tagumine ( rannakaitselaev ) jõudis esimesele aina lähemale , sest oli palju kiirem . </s> </p>
<p> <s> Palja silmaga võis veel paar korda näha taevas rohelisi rakette , mis lasti õhku rannakaitselaeva pardalt . </s> </p>
<p> <s> Viimaks olid kaks täppi ekraanil koos , juhtus see , mis juhtuma pidi – rannakaitselaev püüdis vaikija kinni . </s> <s> Mis seal toimus , seda ma loomulikult ei tea , ega saagi eales teada . </s> <s> Võib-olla vaikival laeval mehed lihtsalt magasid või olid väga purjus ? </s> <s> See olnuks nende jaoks lihtsaim lahendus , neil tuli sel puhul vaid maksta kopsakas trahv . </s> <s> Ent see sündmus näitas , et merel nalja ei tehta , rannakaitselaevad võtavad oma ülesannet väga tõsiselt . </s> <s> Kindlasti otsiti vaikinud laev läbi , sest ta rikkus meresõidu eeskirju . </s> <s> Halvimal juhul laev arestiti koos meeskonnaga . </s> </p>
<p> <s> Kariibi meres hakkasid meie laeva saatma kajakad , keda polnud enam ammu näinud . </s> </p>
<p> <s> Jälgisin mitu korda , kuidas kajakas nagu pomm vette sööstis , tükk aega vee all ujus ning hoopis teises kohas pinnale ilmus ja kohe õhku tagasi lendas – järelikult sööst ebaõnnestus . </s> <s> Kahjuks oli tal kala noka vahel vaid igal seitsmendal-kaheksandal korral , siis lind õhku ei tõusnud , jäi lainetele ulpima ning oma saaki sööma . </s> </p>
<p> <s> Kas tõesti teeb osav lind nõnda palju tühja tööd ? </s> </p>
<p> <s> Ma ei taha kedagi halvustada , veelgi lihtsameelsem on looduses kedagi võrrelda , pidada üht liiki paremaks ja targemaks kui teist . </s> </p>
<p> <s> Ometi tunduvad kajakad vähemate vendadena , kui oled näinud rändalbatrossi majesteetlikku planeerimist õhus . </s> </p>
<p> <s> Paar päeva hiljem lendleski pruunvalge uhke rändalbatross kaua-kaua meie laeva kohal , kujutlesin juba , et uhke lind tahab mulle oma pika , kollase ja kõvera nokaga virutada . </s> <s> Lind liugles mitu tundi , tegemata ainukestki tiivalööki . </s> <s> Küllap ta magas , nõnda et pelgasin rünnakut ilmaasjata ... </s> <s> Rändalbatrossil on linnuriigi suurim tiibade sirutuslaius – kolm ja pool meetrit . </s> </p>
<p> <s> Miks aga kutsutakse just seda lindu rändalbatrossiks , rändavad ju tegelikult kõik linnud , kes on vabaduses , isegi need , kes jäänud lennuvõimetuks ? </s> </p>
<p> <s> Aga sellepärast , et rändalbatross rändab kõige rohkem . </s> <s> Toiduotsinguil teeb see lind tihti tiire ümber maakera , aga lendab alati tagasi oma kodukohta Antarktise saartele . </s> </p>
<p> <s> Vaatlesin pikksilmaga tükk aega tema nokka . </s> <s> Usun , et nägin kahe silma vahel soolanäärmeid , mille kaudu lind vabaneb liigsest soolast , mille ladestumine mereelukatest toitumise puhul on paratamatu . </s> <s> Soola ülemäärane küllus oleks talle kahjulik , just soolanäärmete kaudu valgub liigne sool veega lahustunult linnu noka vahelt tagasi noka peale , nõrgub noka otsani ja tilgub sealt ookeani . </s> </p>
<p> <s> Inimene ei oska liigsest soolsusest vabaneda , lind aga oskab . </s> <s> Inimene võib keset ookeani jannu surra , lind ei sure . </s> <s> ( Ehkki leidub õpetajaid , kes soovitavad inimestel merehädas soolast vett juua . </s> <s> Aga veel rohkem on niisuguse soovituse kummutajaid . ) </s> </p>
<p> <s> Mõjusaimgi vaatepilt hakkab pikapeale tüütama . </s> <s> Läksin kajutisse , rändalbatross jäi laeva kohale liuglema . </s> </p>
<p> <s> Päikeses aga pettusin . </s> </p>
<p> <s> Olin kujutanud ette , et imetlen terve teekonna ajal ookeanist tõusvat ja ookeani laskuvat tohutu suurt ja lõõmavat tulekera , aga nägin vaid pisikest punast ratast . </s> </p>
<p> <s> Millest niisugune silmapete ? </s> <s> Ei tea . </s> </p>
<p> <s> Küll aga värvis see pisike punane ratas kauniks lõheroosaks kõik pilved taevas . </s> </p>
<p> <s> Täispimeduseski lõõmasid kõige kõrgemad pilved veel kaua . </s> </p>
<p> <s> Korraga oli muidu täiesti tühjas taevas hästi palju lennukeid , üksteise järel suundusid nad meie kohal kas kirdesse või siis vastassuunas , edelasse . </s> </p>
<p> <s> See oli Caracase–Euroopa lennukoridor , mida minulgi on olnud au kasutada . </s> </p>
<p> <s> Läbi Panama kanali </s> </p>
<p> <s> Taas seisime Igori ja Kostjaga laevaninas ning ootasime , millal näeme ihusilmaga maad , mis radariekraanil oli juba ammu paista . </s> </p>
<p> <s> Tüürimees Ivo tuhnis lipuvaramus ning siis selgus , et Panama lippu meil ei olegi , sest laev ei ole varem Panama kandis seilanud . </s> <s> Ometi peab iga laeva mastis lehvima peale kodumaa lipu veel selle maa lipp , mille territoriaalvetes parajasti viibitakse . </s> </p>
<p> <s> Aga pole viga , meremehed on leidlikud . </s> </p>
<p> <s> Panama lipul on samad värvid mis Hollandi lipul – sinine , punane ja valge – , ainult et nende asetus kangal on hoopis teine . </s> <s> Hollandi lippu ei lähe meil kindlasti niipea vaja , Ivo lõikas selle mitmeks tükiks , õmbles tükid vajalikus järjekorras kokku , lõikas välja veel punase ja sinise viisnurga ning traageldas needki kangale – ja Panama lipp oligi valmis masti heiskamiseks . </s> </p>
<p> <s> Laevade hulk meie ümber aina suurenes , need olid hiigelsuured tankerid , mis vedasid Venetsueela naftat peamiselt USA-sse , aga ka mujale . </s> <s> Pikksilma abil nägin , et meeskonnaliikmed sõidavad tankeril jalgrattaga . </s> <s> Ega need paarisajameetrised vahemaad laevalael nõnda suured ei olegi , aga meremehed võõrduvad kõndimisest , sellepärast kasutavad rattaid . </s> </p>
<p> <s> Heino ütles , et veelgi suurematel tankeritel sõidetakse koguni mopeedidega . </s> </p>
<p> <s> Jaa , vaevalt et tankeril kütus kunagi otsa saab , küll aga võib pika laisklemise peale lõppeda jõud , mida tarvis pedaalide sõtkumiseks , ning kondimootor üles öelda . </s> </p>
<p> <s> Tankerist saab kohe aru , kas see on täis või tühi . </s> </p>
<p> <s> Kui alus istub vees nõnda sügavalt , et lained sellest peaaegu üle uhuvad , siis on tanker täislastis . </s> <s> Kui aga aluse küljetriip ja põhjavärv on paista , siis on laev tühi . </s> </p>
<p> <s> Tühjad tankerid sõitsid Maracaibo poole , täislastis tankerid Maracaibost välja . </s> <s> Ühed täislastis tankerid pöörasid vasakule , need vedasid naftat läbi Panama kanali USA läänerannikule , teised pöörasid paremale , need vedasid naftat kanalit läbimata USA ida- ja lõunarannikule . </s> </p>
<p> <s> Nüüdseks olen uidanud Bakuu , Tjumeni ja Maracaibo naftaväljadel . </s> </p>
<p> <s> Enne Maracaibo väljadele pääsemist arvasin , et öösiti lõõmavad hiigeltulelondid kõrgete korstnate otsas ainult N. Liidus , et tegemist on mingi nõukoguliku suhtumisega , kus keegi ei hooli puhtast õhust ega kulutustest . </s> <s> Maracaibos aga nägin samasuguseid korstnaid ja tulelonte – selgus , et tegemist on menetlusega , mis on kasutusel ülemaailmselt . </s> </p>
<p> <s> Naftaammutamisviis on kõikjal sarnane , keegi pole suutnud luua mingit uut , teistest kardinaalselt erinevat meetodit . </s> <s> On vaid kaks moodust – nafta kas pumbatakse maa alt välja või surutakse naftaladet gaasirõhuga , nõnda et nafta purskub maapinnale . </s> <s> Nõnda on kõikjal naftaväljadel näha pumpasid ja gaasitorne , tavaliselt on need lausa läbisegi . </s> <s> Ometi oli üks tohutu erinevus – Maracaibo pumpade , tornide ja korstnate ümber õitsesid kaunid lõunamaa lilled ( amarüllised ehk ratsuritähed ) , Bakuus ja Tjumenis kattis maad must naftakiht . </s> </p>
<p> <s> Venetsueelas on naftatööstus natsionaliseeritud , paljud peavad seda riigi õnneks , teised ütlevad , et see on Venetsueela suurim õnnetus . </s> </p>
<p> <s> Nafta on nõnda kallis , naftatööliste tööviljakus nõnda kõrge , et umbes 15 000 naftatöölist peavad ülal tervet Venetsueela riiki . </s> </p>
<p> <s> Need 15 000 kõrgelt kvalifitseeritud meest kannavad valgeid kitleid ja istuvad peamiselt arvutite taga . </s> <s> Põhiliselt on need ameeriklased ja inglased , kes on tööle jäänud ka pärast seda , kui nende maade naftakompaniid Venetsueelas suure skandaaliga riigistati . </s> <s> Nende palk on väga kõrge , nad elavad kõik luksusvillades Maracaibo järve lähedal , nendega sõlmitud töölepingud näevad ette isegi tasuta ülikoolihariduse nende lastele . </s> </p>
<p> <s> Nafta on Venetsueela rikkus , naftamüügist saadud dollarite eest on Venetsueelas tasuta arstiabi ja tasuta kooliharidus , sama raha eest on 6-miljonilisse Caracase linna ehitatud suurepärased kiirteed . </s> </p>
<p> <s> 3-miljonilises Maracaibos aga niisuguseid teid ei ole , ometi on just Maracaibo naftarikka Zulia osariigi pealinn . </s> </p>
<p> <s> Just need uhked kiirteed võivad saada Venetsueela riigi lagunemise põhjuseks . </s> </p>
<p> <s> Maracaibos koguvad jõudu Zulia Venetsueelast lahkulöömise ja iseseisvaks riigiks kuulutamise eest võitlejad , neid jätkub nii põranda alla kui põranda peale . </s> </p>
<p> <s> Iseseisvuse eest võitlejad väidavad , et Caracas võtab Venetsueela naftatulud puha endale , Zuliale jääb rikkalikult peolaualt ainult leivapuru . </s> </p>
<p> <s> Venetsueelas voolab muidugi lisaks kiirteede ehitamisele palju raha korrumpeerunud ametnike taskusse . </s> </p>
<p> <s> Kas võib esitada anekdoodi Venetsueela ja Panama presidendi kohtumisest , sest peagi tuleb juttu Panamast ? </s> </p>
<p> <s> Kuulsin selle iroonilise loo Venetsueela eestlaselt Harry Männililt . </s> </p>
<p> <s> Nii . </s> <s> Panama president on Venetsueela presidendil külas , Venetsueela president näitab palee aknast välja ja ütleb : </s> </p>
<p> <s> " Kas sa näed seda kiirteed ? " </s> </p>
<p> <s> " Näen , " vastab Panama president . </s> </p>
<p> <s> " 50 protsenti selle maksumusest läks minu taskusse , " ütleb Venetsueela president uhkelt . </s> </p>
<p> <s> Järgmine kord kohtutakse Panamas . </s> </p>
<p> <s> " Kas sa näed seda teist silda üle kanali ? " küsib Panama president . </s> </p>
<p> <s> ( Olgu vahemärkusena öeldud , et üle Panama kanali läheb ainult üks sild , millel uhke ja loogiline nimi – Ameerikate sild , seda mööda kulgeb Alaskast Tulemaale viiv Panameerika autotee Carretera Panamericana . ) </s> </p>
<p> <s> " Ei näe , " vastab Venetsueela president . </s> </p>
<p> <s> " 100 protsenti läks minu taskusse , " ütleb rõõmsalt Panama president ja patsutab oma taskut . </s> </p>
<p> <s> Kui Costa Rica välja arvata , on kõik siinsed riigid maailma korrumpeerunud riikide edetabeli tipus . </s> <s> Lisaks naftatankereile sõitsid mõlemas suunas veel konteinerlaevad . </s> <s> Nende kõrged lastid olid kirjud nagu pühademunad . </s> </p>
<p> <s> Konteinerlaevad veavad sealkandis valdavalt USA kaupu ühelt rannikult teisele . </s> <s> Kaupu Los Angelesest New Yorki ei veeta enam ammu mööda raudteed või maanteed , vaid meritsi läbi Panama kanali . </s> <s> Sama lugu on kaupadega , mida veetakse New Yorgist Los Angelesse . </s> <s> Ja neid kaupu on koletult palju – ei maksa unustada , et tegemist on maailma kahe kõige arenenuma ning linnastatuma piirkonnaga . </s> </p>
<p> <s> Viimaks paistis maa . </s> </p>
<p> <s> Kanali juhtimiskeskus registreeris meid raadio teel kanali läbimise järjekorda ning me jäime reidile ankrusse oma aega ootama . </s> <s> Meist ette lasti suuri konteinerlaevu , tankereid ning lõbusõidu- ja sõjalaevu , kelle omanikfirmadel on kanali haldajaga erileping . </s> </p>
<p> <s> Seisime Limoni lahel suurte muulide taga lainevarjus , kaldal paistsid kokkukasvanud Coloni ja Cristobali linn ning Cristobali sadam . </s> </p>
<p> <s> Piirkond on kuulutatud vabatsooniks ja areneb kiirelt . </s> </p>
<p> <s> Praegu on Panama Vaikse ookeani rannik märksa arenenum , riigi plaanide järgi peaks Coloni kiire kasv tasakaalustama kahjuliku ebavõrdsuse . </s> </p>
<p> <s> Kostja , Igor ja Ivo meisterdasid laeva parda külge uue trapi , painutasid paar toru kõveraks ja keevitasid trapi külge isegi käsipuud . </s> </p>
<p> <s> Tohoh , mida see veel pidi tähendama ? </s> <s> Kas tõesti leidub meremeest , kes hakkaks käsipuust kinni hoidma ? </s> </p>
<p> <s> Heino seletas , et nii trapp kui käsipuud tehti lootsi jaoks . </s> </p>
<p> <s> Ja tõepoolest , lootsid on üldse ülbed mehed , tundus aga , et Panama lootsidel on mingi eriline himu inimesi mõnitada . </s> </p>
<p> <s> Panama loots juba tavalise , teisaldatava trapi kaudu laevale tulema ei hakka , tema jaoks peab olema ekstra tehtud püsitrapp . </s> </p>
<p> <s> Eks see meenuta keskaegset vallutajat , kes alati laskis linnamüüri teha enda jaoks uue värava , sest vanast väravast sisse marssida talle ei kõlvanud ... </s> </p>
<p> <s> Loots ilmus oma kaatriga kohale , Kostja ja Igor seisid uue trapi kõrval veel igaks juhuks valves , et juhul , kui mees peaks oma käe kogemata käsipuust mööda panema ja komistama , siis võiks ta kinni püüda , enne kui ta trümmi prantsatab või merre kukub . </s> </p>
<p> <s> Panama loots hakkas kõigepealt rääkima hispaania keeles , Heino aga oskab tänu aastatepikkusele tööle Angola ranniku lähedal portugali keelt , seega sai ta hispaania keelest aru . </s> </p>
<p> <s> Alles seejärel läks loots üle inglise keelele ning teatas , et alates 1. jaanuarist 2000 räägitakse Panama kanali tsoonis ainult hispaania keelt , ja meiegi peaksime selleks valmistuma . </s> </p>
<p> <s> Ma usun , et kellelgi võib olla niisugune tahtmine , aga ma ei usu , et see soov täide läheb . </s> <s> Raha kaalub rahvustunde üles . </s> <s> Kui inglise keeles asjaajamine suuremaid sissetulekuid tõotab , siis räägitakse ikkagi inglise keelt , olgugi et isamaa ja emakeel on väga armsad . </s> </p>
<p> <s> Juriidiliselt saab kanal kuuluma küll Panama riigile , ent haldama hakkab seda hoopis Hongkongi operaatorfirma , mille tõttu Ameerikas kardetakse , et USA-le elutähtis veetee läheb Hiina kontrolli alla . </s> </p>
<p> <s> Maailma asjad on ikka täielikult sassis , paradoksina olgu lisatud , et siiamaani on kanalit hallanud USA riiklik ( ! ) firma Panama Canal Company , ehkki just USA on äge riigimajanduse vastane . </s> <s> Ametlikult sotsialismi ehitav Hiina toob aga kohale erafirma ... </s> </p>
<p> <s> Inglise keel on meremeeste keel maailma igas nurgas , isegi Hiinas , ning see , kui Panama kanalis hakatakse nõudma hispaania keele oskamist , võib põhjustada suuri segadusi . </s> </p>
<p> <s> Asi võib minna nõnda kaugele , et USA teeb teoks oma ammuse ähvarduse ning ehitab valmis uue Atlandi ja Vaikset ookeani ühendava kanali läbi Nicaragua , seda enam , et maailma suurimad laevad ei mahu enam ammu Panama kanalist läbi , nõnda on Panama kanali kitsus maailma meretranspordi arengut pidurdavaks asjaoluks . </s> </p>
<p> <s> Praegu on seis igatahes niisugune , et ühele poolele on tulevik segane ja tume , teisele poolele , Panamale , aga lootusrikas . </s> <s> Seni lehvis aga sadamas veel USA lipp . </s> <s> Kui need read ilmuvad , on USA lipp juba langetatud ning selle asemel lehvimas Panama lipp . </s> </p>
<p> <s> Loots andis meile kodeeritud järjekorranumbri ( edaspidi pidime raadio teel vastama ainult sellele kutsungile ) ning ligi 200-leheküljelise ingliskeelse lepingu , kus olid kirjas kõik juriidilised nüansid , mida kanali läbimisel tuleb arvestada . </s> </p>
<p> <s> Huvitav , kes jõuab sellise läbi lugeda ? </s> <s> Ja ega tühipaljast sirvimisest oleks kasu , lepingut lugeda tuleks väga hoolikalt , seda peaks tegema juuraharidusega mees , kes on tudeerinud just mereõigust . </s> </p>
<p> <s> Ja mis saab siis , kui see leping on tulevikus ainult hispaania keeles ? </s> </p>
<p> <s> Nii või teisiti on see ülearu pikk läbilugemiseks , olgu siis inglise või hispaania keeles . </s> </p>
<p> <s> Kui aga oleks juhtunud mingi prohmakas , oleks hiljem asja klaaritud või koguni kohut peetud just selle lepingu järgi . </s> </p>
<p> <s> Loots andis meile ka kanalit tutvustava ingliskeelse brošüüri , kus oli sees pikk jutt kanali ajaloost ning kõik tehnilised andmed kanali kohta . </s> <s> Kanali ajalugu käsitletakse selles brošüüris Hispaania , õigemini Ladina-Ameerika vaatevinklist . </s> </p>
<p> <s> Hiljem Eestis uurisin ka Prantsusmaa ja USA allikaid ning selgus , et seal vaadeldakse asju pisut teisiti – mitte kuskil ja mitte kunagi ei saa poliitikast vabaks , kõige vähem maailma nn. kuumades paikades . </s> </p>
<p> <s> Võiks veelgi peenemalt hinnata – kanali ajaloo tänase koostaja käsitluses olid prantslased paremad kanali ehitajad kui ameeriklased . </s> <s> Aga see ometi ei vasta ju tõele ! </s> </p>
<p> <s> Muuseas , see on üldine seaduspära , et üle-eelmine valitseja tundub rahvale ikka parem kui eelmine , keda võimul olijad kangesti nahutavad või siis lasevad rahval nahutada . </s> </p>
<p> <s> Ent kanal kuulub Panamale ning lugupidamisest Panama riigi ja rahva vastu peame meiegi aktsepteerima just panamalaste versiooni . </s> <s> ( Me ei taha ju näiteks , et Eesti ajalugu hinnataks Moskva seisukohtade järgi ... ) </s> </p>
<p> <s> Teen lühidalt . </s> </p>
<p> <s> Vasco Balboa läbis 65-kilomeetrise Panama maakitsuse oma väesalga eesotsas 1513. aastal ning " avastas Suure ( Vaikse ) ookeani " , nagu kirjutavad Hispaania ürikud . </s> <s> Avastas selle , mis oli mitu miljardit aastat olemas olnud ning mille kallastel elas sadu rahvaid ! </s> <s> Oleme veidi tagasihoidlikumad ning ütleme , et Balboa oli arvatavasti esimene eurooplane , kes nägi suurt veteavarust , mis hiljem sai nimeks Vaikne ookean . </s> </p>
<p> <s> Kohe tekkis idee kaks ookeani ühendada . </s> <s> Juba Hispaania kuningas Carlos I tahtis 1534. aastal rajada läbi Panama maakitsuse kanali , see pidi aitama Hispaanial vallutada Põhja-Ameerika läänekallast , mis muide langeski hoopis inglaste kätte . </s> </p>
<p> <s> Ja mis põhjusel ? </s> </p>
<p> <s> Carlos I järglane Philipp II ( Felipe II ) keelas ehitamise ära , kuna " kanali ehitamine oleks vastuolus Jumala tahtega , sest Jumal on kaks ookeani lahutanud ning inimestel pole õigust neid ühendada " . </s> </p>
<p> <s> Kas me võime Philippi pidada esimeseks looduskaitsjaks ? </s> </p>
<p> <s> Igatahes Hispaanias kirutakse teda tänase päevani , sest tema keeld jäi kehtima kahesajaks aastaks . </s> </p>
<p> <s> Oi , kui tähtsad mehed ( Saint-Simon , Humboldt jt. ) käisid Hispaania kuningatele peale , et kanal tuleks ikkagi ehitada , aga hispaanlased ei tulnud mõttega kaasa , sest neil polnud kombeks esivanemate käsu vastaselt talitada . </s> </p>
<p> <s> Alles Ladina-Ameerika iseseisvumine lõi võimalused kanali ehitamiseks . </s> </p>
<p> <s> 1838 . aastal sai üks Prantsuse kompanii Kolumbia valitsuselt kontsessiooni eeltöödeks , 40 aastat hiljem loa ehitamiseks . </s> <s> 1882 algas ränk töö , kanal lubati valmis saada 1889. aastaks . </s> </p>
<p> <s> Esimene projekt nägi ette lüüsideta kanali , mille ehitamine olnuks umbes kaks korda kallim ning kaks korda aeglasem , ekspluateerimine aga kümneid kordi odavam . </s> </p>
<p> <s> Poole töö ajal tehti projekt ümber , kanal pidi tulema 10 lüüsiga , kõige kõrgem koht pidi olema 49 meetrit üle merepinna . </s> </p>
<p> <s> Projekteerimise ja ehitamisega oli juhtivalt seotud maailmas väga tuntud mees – Gustave Alexandre Eiffel ( 1832–1923 ) , kelle rajatud torni parajasti Pariisis hoogsasti materdati , enamik prantsuse intellektuaale kirjutas kollektiivseid protestikirju , milles nõuti monstrumi lammutamist . </s> </p>
<p> <s> Tornist kujunes pikkamisi ( eks tänu ka hoogsale mahategemisele ) Pariisi sümbol , Panama kanal aga Eiffelile kuulsust ei toonud . </s> </p>
<p> <s> Kui kulutatud oli 1435 miljonit kuldfranki , kuulutati välja pankrot . </s> <s> Uurimisel selgus , et tegemist oli kuni tolle ajani kõige suurema mahhinatsiooniga , mida inimkond teadis . </s> <s> Kogu kanali juhtkonda süüdistati finantsmahhinatsioonides ja sahkerdamistes , kunstlikus pankrotis , mis täitis ääreni nende kukrud . </s> <s> Selgus , et ära olid ostetud nii ajakirjandus kui ka paljud Prantsuse ministrid ja parlamendisaadikud , kes kanali ehitamist kontrollima pidid . </s> <s> Rahva viha ohjeldamiseks mõisteti juhtkonna liikmed pikkadeks aastateks vangikongi , mille trellide vahelt Eiffelgi võis imetleda oma kuulsat torni . </s> <s> Torniga hakkas Pariisi publik pikkamisi leppima , korruptsiooniga mitte . </s> </p>
<p> <s> Panama skandaal sai väga kuulsaks , nõnda kuulsaks , et kõigis euroopa keeltes ( ka eesti keeles ) oli käibel väljend panamat tegema , mida vanemad inimesed kindlasti mäletavad tänagi . </s> <s> Panama tähendas suurpettust , seda , kuidas alatud finantshaid kunstliku pankrotiga oma taskutesse sadu miljoneid franke kühveldavad . </s> </p>
<p> <s> ( Meiegi ellu sobiks selline termin kenasti , sest afäärid kunstlikult maksujõuetuks muudetud pankadega on ehtne panama . </s> <s> Meilgi on kümme miljonit dollarit jäljetult kadunud ... ) </s> </p>
<p> <s> 1894 . aastal alustas poolelijäänud ehitust uus Prantsuse kompanii , aga seegi ei tulnud ülesandega toime . </s> </p>
<p> <s> Seejärel omandas kontsessiooni USA riik , kes hakkas kohe Kolumbia valitsusega uut lepingut sõlmima . </s> </p>
<p> <s> Leping sai niisugune , et USA-le pidi kuuluma maakitsusel 10-maamiiline tsoon ( umbes 16 kilomeetrit ) , mille keskele pidi tulema kanal . </s> <s> Kolumbia valitsus nõustus tingimustega , aga Kolumbia senat ei ratifitseerinud lepingut , mille USA senat oli juba ratifitseerinud . </s> </p>
<p> <s> USA muutis oma käitumist . </s> </p>
<p> <s> 3 . novembril 1903. aastal puhkes USA õhutusel Põhja-Kolumbias mäss , umbes kahe Eesti pindala suurune maa-ala kuulutas ennast iseseisvaks Panama riigiks . </s> <s> ( Tõsi , Panama maakitsus on Kesk-Ameerika keeruka ajaloo jooksul kuulunud mitme riigi koosseisu , on ka varem korra iseseisev olnud . ) </s> <s> USA tunnustas uut riiki kohe ja paari päeva pärast kirjutas Panamas võimule tulnud valitsus alla lepingule , mis lubas täita kõiki USA tingimusi , olgugi et Ameerika pool neid karmistas . </s> </p>
<p> <s> Toimus ajaloos harva esinev poliitiline operatsioon – okupeerimine territooriumi iseseisvaks kuulutamise abil . </s> <s> Sedasama alatut võtet kasutas mõniteist aastat hiljem Nõukogude Venemaa Tõva ( tollal Tuva ) puhul . </s> <s> Vahe oli ainult selles , et Tõva iseseisvust tunnustas ainult üks riik maailmas ( seesama Venemaa/N . </s> <s> Liit ) , Panama iseseisvust aga kõik riigid peale Kolumbia . </s> </p>
<p> <s> ( Mõnel puhul on vihjeid tehtud Kirde-Eesti vabariigi väljakuulutamise kohta , aga viimasel ajal õnneks aina harvemini ... ) </s> </p>
<p> <s> Kanalitsoon ( ca 16 kilomeetrit lai ja uute tingimuste järgi 81 kilomeetrit pikk ) jäi juriidiliselt kuuluma küll Panama riigile , ent seal valitsesid USA seadused ning seda juhtis USA presidendi poolt nimetatav kuberner . </s> <s> Panama kanali tsooni ametlikuks keeleks on/oli inglise keel . </s> </p>
<p> <s> Nõnda oli Panama kanali tsoonil siiski vähem õigusi kui USA osariigil – osariigid valivad oma kuberneri , kanali tsooni kuberner aga määrati . </s> </p>
<p> <s> 1903 . aasta leping nägi ette , et Panama kanali tsoon jääb USA halduse alla igaveseks . </s> </p>
<p> <s> Alles pärast seda , kui Panamat orjastav leping oli sõlmitud , kui kanali tsooni olid rajatud sõjaväebaasid ( kust alles 1. jaanuariks 2000 sõdurid välja viidi ) , hakkas USA paigutama kanali ehitusse kapitali . </s> </p>
<p> <s> Taas puhkesid vanad vaidlused – kas ehitada lüüsidega või lüüsideta kanal , peale jäid lüüsidega kanali pooldajad . </s> </p>
<p> <s> Tagantjärele tark olles peab tõdema , et lüüsideta kanal olnuks etem . </s> <s> Lisaks ökoloogilisele puhtusele oleks seda võinud läbida ka suuremad laevad . </s> <s> Aga toona ei suutnud keegi ette näha võimalust , et kunagi hakatakse ehitama enam kui poole kilomeetri pikkusi hiigeltankereid . </s> </p>
<p> <s> Kümne aasta jooksul kulutas USA 387 miljonit dollarit ning esimene laev läbis kanali 15. augustil 1914. aastal , seega enam-vähem täpselt 401 aastat pärast seda , kui Vasco Balboa kanali idee välja käis . </s> <s> Esimese maailmasõja ajal pidi USA alul toetama Inglismaad ja Prantsusmaad , hiljem ise sõdima ning ei jaksanud ehitust finantseerida , nõnda sai kanal pidevaks laevatamiseks valmis alles 1920. aastal . </s> </p>
<p> <s> USA maksis Panama riigile kanali eest umbes kaks miljonit dollarit aastas , aga seda pidasid panamalased liiga väikeseks summaks . </s> <s> Valitsuse turgutatud protestid kandusid ägedaks Ameerika-vastasuseks eriti pärast Castro võidukat võimuletulekut Kuubal . </s> <s> Panama oli kandumas Kuuba kiiluvette . </s> </p>
<p> <s> Tõepoolest , Panamas oli sotsiaalne ebavõrdsus rahvale veelgi ilmekamalt näha kui Kuubas . </s> <s> Kanalitsoonis elati rikkalt , teisel pool okastraati , päris-Panamas , aga väga vaeselt . </s> </p>
<p> <s> See torkab praegugi kontrastselt silma . </s> </p>
<p> <s> Vaikse ookeani kaldal on Vasco Balboa järgi ristitud Balboa sadam , mis tegelikult on Cuidad de Panama ( inglise keeles Panama City ) eeslinnaks . </s> <s> Balboa asub Panama kanali tsoonis ning Balboast juhitakse kogu kanali tegevust . </s> <s> Balboa munakujulistel küngastel uhkeldavad kallid villad , kus elavad Ameerika kodanikud , nende turvalisust valvavad USA sõdurid . </s> <s> Panama Citys aga torkab silma vaesus ja räpasus . </s> </p>
<p> <s> See oli parim pinnas Fidel Castro ideede propagandaks ning kadeduse lõkkelepuhumiseks . </s> </p>
<p> <s> Vaesust on lihtne seletada sajandite jooksul kontrollitud skeemi abil , mille järgi alatud rikkad pistavad ausate vaeste vara oma taskusse – alati leidub uskujaid , näeme seda ju ka tänases Eestis . </s> </p>
<p> <s> USA-s aga hakati kartma , et Castro propaganda mõju viib sellise olukorrani , kus Panama võib langeda Nõukogude Liidu kiiluvette ning ühel kenal päeval ollakse ilma nii villadest kui kanalist . </s> <s> USA pool hakkas otsima kompromisse . </s> </p>
<p> <s> Narkokaubandusega seotud Panama radikaalne president asendati mõistlikuma mehega ning nii sõlmiti 1977. aastal kokkulepe , et alates 1979. aastast läheb kanal ja kanali tsoon järk-järgult Panamale üle . </s> </p>
<p> <s> Kõigepealt hakati USA-s koolitama kanali uut , panamalastest koosnevat juhtkonda , kelle kätte täpselt vastavalt plaanile ja lepingule läksid võtmepositsioonid . </s> </p>
<p> <s> USA-s väidetakse , et Ameerika pool pole saanud tagasi kõiki kanalile tehtud kulutusi ( kokku 3 miljardit dollarit ) , Panama pool lükkab selle ümber , väidab , et USA on kanalist saanud hiigelkasumit . </s> </p>
<p> <s> Järeldus sõltub kindlasti arvutamise metoodikast , aga ka Põhja-Ameerikas tunnistatakse , et kindlasti on USA ja Kanada Vaikse ookeani ranniku ülikiire areng toimunud just tänu Panama kanalile . </s> </p>
<p> <s> Californiast on saanud USA rikkaim osariik tänu Panama kanalile . </s> <s> Ka Seattle'i ja Kanada linna Vancouveri õitsengu on põhjustanud seesama veetee . </s> </p>
<p> <s> USA sisetransport lääne- ja idaranniku vahel moodustab 43,9 protsenti kogu kanali läbilaskest , teisel kohal on Jaapani–Euroopa kaubavahetus ( 22,4 protsenti ) , ent kolmandal , neljandal ja viiendal kohal on jällegi USA-le väga olulised Jaapani ja USA idakalda ( 12,9 protsenti ) , Euroopa ja USA läänekalda ( 8,6 protsenti ) ning USA idakalda ja Lõuna-Ameerika läänekalda vaheline transport ( samuti 8,6 protsenti ) . </s> </p>
<p> <s> Kanalist pääsevad läbi laevad pikkusega 294,1 , laiusega 32,3 ja süvisega 12 meetrit , nõnda et maailma suurimad laevad kanalit kasutada ei saa . </s> </p>
<p> <s> Kanalimaksuks oli kuni 31. detsembrini 1999 2 dollarit 39 senti lastitonnilt ning 1 dollar 90 senti laeva kaalu tonnilt . </s> </p>
<p> <s> 300 000 tonnise tankeri läbisõit maksab järelikult umbes miljon dollarit ning kellelgi pole vähimatki kahtlust , et Hongkongi operaatorfirma tõstab teenindustasu tariife . </s> <s> USA riigi huvides oli ju võrdlemisi madal kanalimaks , Hongkongi erakompaniil on kahtlemata teistsugused huvid . </s> </p>
<p> <s> Juba otsitaksegi varuvariante ning üheks esimeseks sai naftatoru , mille kaudu Alaska nafta jõuaks USA suurlinnadeni . </s> </p>
<p> <s> Teatmikus on kirjas ka maailma tähtsamate sadamate kaugus Panama kanalist meremiilides : </s> </p>
<p> <s> Hongkong – 9195 , New York – 2018 , Rotterdam – 4842 , San Francisco – 3245 ning Yokohama – 7682. </s> </p>
<p> <s> Kõige rohkem veetakse läbi kanali teravilja , kokku 23,2 protsenti kogu kaubakoguse tonnaažilt ( mitte maksumuselt ) , järgnevad nafta ja naftasaadused ( 14,4 protsenti ) , kolmandal kohal on konteinereis veetav kaup ( 13,1 protsenti ) . </s> </p>
<p> <s> Läbi kanali jõuavad Euroopasse ka Kesk- ja Lõuna-Ameerika banaanid , ent võrrelduna üldkaubaveoga on banaanitranspordi osatähtsus tühine , ei moodusta ühte protsentigi . </s> <s> Siiski võiksime banaani hammustades mõelda , et tõenäoliselt on meeldiv vili läbinud Panama kanali . </s> <s> Kanalimaksu tõstmine hakkab kindlasti pigistama meiegi taskut , sest kahtlemata tõusevad banaanihinnad ka Eestis . </s> <s> Hinnatõusust saadava tulu jagavad omavahel Panama riik ja Hongkongi kompanii . </s> </p>
<p> <s> Ameerikas leidub inimesi , kes usuvad , et vaatamata kümnetele miljonitele uue personali väljaõppeks kulutatud dollaritele ei saa panamalased ja hongkonglased kanali haldamisega hakkama ning laevaliiklus kanalis algul väheneb , siis kanal ummistub ning viimaks suletakse . </s> </p>
<p> <s> On tehtud koguni prognoose , mis juhtub siis , kui see veetee suletakse , mis oleks suureks löögiks kogu maailma majandusele . </s> <s> Aga näiteks USA raudteekompaniidele oleks see kasulik , nemad taastaksid oma positsiooni USA sisetranspordis . </s> <s> Kõige rohkem kaotaks Jaapan , kelle kaupade hinnad USA lõuna- ja idarannikul ning Euroopas tõuseksid 3–5 protsenti . </s> </p>
<p> <s> Kasusaajate hulgas oleks ka Venemaa , sest Jaapan arvatavasti loobuks siis ( vähemalt ajutiselt ) Kuriili saari tagasi nõudmast ning rekonstrueeriks koos Hiinaga Vladivostoki–Moskva raudtee , et vedada mõlema riigi kaupu Euroopasse mööda rööpaid . </s> </p>
<p> <s> Kanali sulgemisega võidaks ka Eesti . </s> <s> Usutavasti kasvaks meie riigist läbi kulgeva kauba hulk , sest just meie sadamad on Vene raudteede läänepoolsemaks sihtpunktiks . </s> </p>
<p> <s> 1 . jaanuariks 1999 olid laevad kanali läbinud kokku umbes 700 000 korda , sealjuures on areng olnud niisugune , et kanalit aasta jooksul läbivate laevade hulk kahaneb , kauba hulk aga suureneb . </s> <s> Rekordi püstitas 1970. aasta , mil läbi kanali sõitis 13 658 laeva . </s> </p>
<p> <s> Reidil tuli oodata kaks ja pool päeva . </s> </p>
<p> <s> Kaldaleminek oleks maksnud 150 USD . </s> </p>
<p> <s> Kui mitmel pool mujal maailmas on dollarid mitteametlikuks ( ehkki tihti tähtsuselt esimeseks ) valuutaks , siis Panamas on USA dollarid koguni ametlikuks valuutaks , riigis vermitakse ainult oma sente , sest metallraha on USA-s käibelt peaaegu täielikult kadunud , Panamas läheb aga seda kogu aeg tarvis . </s> </p>
<p> <s> 150 dollarit maksnuks veetakso tellimine , mis meremehed laevalt kaldale viib . </s> <s> Oma paati aga vette lasta ei tohi , ettekäändeks laevade rohkus reidil . </s> <s> Ei taheta , et pisikesed paadid koperdaksid suurte laevade vahel ja ees . </s> </p>
<p> <s> Loomulikult on taas tegemist väljapressimisega . </s> </p>
<p> <s> Sadamates ja sadama ümbruses on väljapressijaid igal sammul , neid õhutavad tagant liialdatud kuulujutud meremeeste lõbujanust , rikkusest ja kõrgetest palkadest . </s> </p>
<p> <s> Vaatasin ringi . </s> </p>
<p> <s> Mõnele laevale veetakso siiski telliti , mehed laskusid nöörredelit pidi kaatrisse ja sõitsid maale . </s> </p>
<p> <s> " Läksid viina järele , " ütles Kostja . </s> </p>
<p> <s> Aga milleks ise minna , kui viin kohale tuuakse ? </s> </p>
<p> <s> Suurte laevade vahel sõelus kaluripaate , kust pakuti müüa kõike , mida hing võis igatseda – sigarette , viina , naisi . </s> <s> Kõige rohkem igatsesid meie poisid sigarette , nad olid juba kuus päeva suitsunäljas olnud . </s> <s> Ainult Heino ei mõistnud , kuidas ei suuda inimene tahtejõuga alla suruda soovi suitsetada . </s> <s> Temal seda probleemi ei olnud . </s> </p>
<p> <s> Pikapeale läks ooteaeg igavaks ning meie mehed hakkasid spinninguga kalu püüdma . </s> </p>
<p> <s> Saak oli kasin , aga see-eest hästi ilus . </s> <s> Kõik püütud kalad olid värvilised , mõned triipudega , teised ilma . </s> </p>
<p> <s> Kalade triibud on varjevärvuseks , millega kalad end maskeerivad , peitudes korallide ja vetikate vahele . </s> <s> Meile , inimestele , varjevärvus ei mõjunud , küll aga takistas meid püütud kalu söömast looduse teine kavalus . </s> </p>
<p> <s> Mõnede kalade sisikond on mürgine , peab olema väga hea spetsialist , et teada , missugused kalad kõlbavad süüa ja missugused mitte . </s> <s> Aga seda ei tea täpselt isegi röövkalad , seda enam , et mõned ilma mürgita kalad moondavad endale mimikri abil mürgise kala välimuse . </s> </p>
<p> <s> Nii viskasime meiegi püütud kalad igaks juhuks tagasi Limoni lahte ( nagu loodus seda soovis ) , sest parem karta kui kahetseda . </s> </p>
<p> <s> Troopikapalavus tahtis tappa . </s> </p>
<p> <s> Käisime pidevalt kambüüsis , jõime jäävett külmkapist võetud pudelitest . </s> </p>
<p> <s> Teisel ootepäeval hakkasid sähvima kauged kuivad välgud , neid oli terve läänetaevas täis . </s> </p>
<p> <s> Välku lõi teisel pool maakitsust , Vaiksel ookeanil . </s> <s> Mürinat ei olnud kuulda , vihma tuli ainult mõni tiba . </s> <s> Vihm aurustus enne , kui jõudis maha , täpsemini vette sadada . </s> </p>
<p> <s> Tuul pöörles kogu aeg , koos tuulega pöörles ka meie ankrus laev , seadis vööri vastu tuult . </s> </p>
<p> <s> Jälgisin binokliga laevu , mis seisid järjekorras meie lähedal . </s> </p>
<p> <s> Kõige ligem oli tohutu suur konteinerlaev " Croatia Line " , siis samasugune " Scan Pacific " . </s> </p>
<p> <s> Kõige rohkem pilke tõmbas endale väike laev , mis ehitatud spetsiaalselt tuunikalapüügiks . </s> </p>
<p> <s> Selle pardal oli rööbaskaldtee , kaldteel stardivalmis kaater , mis siis , kui keegi saaki märkab , kiiresti vette lastakse . </s> </p>
<p> <s> Kaater teeb langemisel kogutud hooga vaikselt tiiru ümber tuunikala ( mootorimüra peletaks kala eemale ) , kalurid seavad vette kinnise võrgu , millest kalal ei ole väljapääsu ei ülalt , alt ega kuskilt kõrvalt . </s> <s> Nüüd tõmmatakse võrk aina koomale ning tuunikala ongi käes , pealegi veel elusana . </s> </p>
<p> <s> Tuunikala on üks kallimatest delikatessidest , selle kilo hind sõltub rasvakihi paksusest . </s> <s> Kõige rasvasemad on Newfoundlandi tuunid , nende kilohind on ligi 200 dollarit , pisut odavamad on Austraalia ja Vahemere tuunid . </s> </p>
<p> <s> Kalleid kalu müüakse oksjonil . </s> </p>
<p> <s> Igal õhtul , kui kalurid merelt naasevad , toimub sadamas oksjon , müüjateks on kalurid , ostjateks ülesostjad , kes siis selle kauba toimetavad lennukitega peamiselt Jaapani ja Ameerika suurlinnade restoranidesse , kus gurmaanid on valmis maksma prae eest , mis tuunikala kildu sisaldab , mitusada dollarit . </s> </p>
<p> <s> Ka reidil seistes käivad vahikorrad omasoodu edasi , ehkki laeva pole tarvis juhtida . </s> </p>
<p> <s> Öösel tuli tõeline troopikavihm , selle all oli mõnus end märjaks kasta , sest vihmavesi oli natuke jahedam õhust , pealegi mage ning pesi soolast läbiimbunud ihu puhtaks . </s> </p>
<p> <s> Välgud sähvisid mõlemal pool laeva , ikka mitu välku sekundis , taevas ei jõudnudki pimeneda . </s> </p>
<p> <s> Nähtavus oli null , vihmakardin oli igal pool ees ning sellest kardinast läbi ei näinud . </s> </p>
<p> <s> Laevapardal voolasid vihmaveed suurte ojadena , langesid koskedena merre . </s> </p>
<p> <s> Isegi kanal suleti liikluseks , sest laevakaravanid võinuks üle järvede sõites segi minna . </s> </p>
<p> <s> Öises vahis olles kirjutasin üles laeva koordinaadid . </s> <s> Need olid 9 kraadi , 22 minutit ja 2,43 sekundit põhjalaiust ning 79 kraadi , 54 minutit ja 4,73 sekundit läänepikkust , alates Hannstholmist olime läbinud 6708 meremiili . </s> </p>
<p> <s> Kui sadu natuke järele andis , tuli laevale meie agent , kes tõi sigarette , õlut ja värske " Newsweek'i " ning Miami " Heraldi " , mis siinkandis on märksa tähtsam ajaleht kui " New York Times " . </s> <s> Seejärel asus agent läbirääkimistele teemal , mida meie laev edasisõiduks vajab ning kui suurt raha me oleme valmis ostude eest maksma . </s> <s> Läbirääkimisi agendiga pidas loomulikult ekspeditsiooni ülem . </s> </p>
<p> <s> Vajasime peamiselt kütust ja joogivett , aga seda alles teisel pool Panama kanalit . </s> </p>
<p> <s> Miami " Heraldist " sain teada , et lennuõnnetusel on hukkunud John Kennedy juunior koos oma naissugulastega . </s> </p>
<p> <s> Nüüd ka tema ! </s> </p>
<p> <s> Agent tuli paari tunni pärast oma kaatriga tagasi ning tõi banaane , ananasse , papaiasid , kookospalmipähkleid , mandariine ning teisi lõunamaa magusaid ja mahlarohkeid vilju . </s> </p>
<p> <s> Tõeline pidupäev ! </s> </p>
<p> <s> Raadio teel anti teada , et meie sõit läbi kanali algab kell 17.45 , veerand tundi varem tuli laeva loots , kes oleks tema jaoks ehitatud trapilt peaaegu trümmi prantsatanud . </s> <s> Vana merekaruna oli ekspeditsiooniülem Heino sellist võimalust ette näinud ning trapi kõrvale Kostja ja Igori valmis seadnud . </s> <s> Mehed haarasidki lootsil käest ning nõnda säilitas tähtis mees tasakaalu . </s> </p>
<p> <s> Loots vaatas laeva üle ning tunnistas , et me olime kanali läbimiseks valmis . </s> <s> Nüüd võttis ta laeva juhtimise üle ning meie täitsime tema korraldusi . </s> </p>
<p> <s> Algul proovis mees meid käsutada hispaania keeles , seejärel läks nagu vastutuleku korras üle inglise keelele . </s> </p>
<p> <s> Kostja ja mina hoidsime otsi ahtris , Igor ja Ivo vööris . </s> </p>
<p> <s> Mootor pandi tööle ning pikkamisi hakkasime lähenema kanali suudmele . </s> </p>
<p> <s> Panama kanalisse sisenemine sarnaneb Peipsilt Emajõkke sõitmisega Praagal , Emajõe suudmes – samasugused laiad luhad , samasugused madalad kaldad . </s> <s> Algul ongi tegemist ainult faarvaatri laiendusega ja loodusliku jõe süvendusega . </s> <s> Kanali Atlandi ookeani pool paikneb kolme kunagise jõe sängis ning lõikub näiteks Rio Charges'i jõega 28 korda ! </s> </p>
<p> <s> Kanalit võib läbida kahel moel – esimeseks võimaluseks on teha seda oma mootori jõul , teiseks võimaluseks on lasta end vedada kahel veduril , kusjuures üks vedur sõidab rööbasteel kanali kaldal , teine vedur keset kanalit seda poolitaval kail . </s> <s> Vahest oleks täpsem võrrelda nende vedurite tööd funikulööri põhimõttega , sest rööpad , mida mööda nad sõidavad , on aukudega ning ratasteks hammasrattad . </s> <s> Kõik selleks , et veojõudu suurendada . </s> <s> Siledate rehvidega rattad keerleksid siledail rööbastel ringi , rasket laeva paigalt nihutamata . </s> </p>
<p> <s> Meie ees olnud suur USA sõjalaev laskis end veduritel vedada , meie taga olnud Kanada lipu all sõitev luksuslõbusõidukaater samuti . </s> </p>
<p> <s> Meie kasutasime odavamat moodust ning sõitsime omal jõul . </s> </p>
<p> <s> Panama kanal on nagu kahesuunaline maantee , ühel pool sõidavad laevad ühes suunas , teisel teises . </s> </p>
<p> <s> Võrreldes Suessi kanaliga on vesi ja ümbrus räpasemad . </s> <s> Asi on selles , et Suessi kanal on lüüsideta ning tehnilist reostust tänu sellele vähem . </s> </p>
<p> <s> Sõitsime edasi , kanal muutus kitsamaks ning äkki hakkasime džunglist kuulma tsikaadide laulu . </s> <s> See oli tõeline üllatus , laul oli pealegi nõnda vali , et kostis üle mootorimüra . </s> <s> Putukaspetsialist oleks kindlasti eristanud , mis laulu need olendid laulsid – kas otsisid alles paarilist või tundsid juba rõõmu pulmamängust . </s> <s> Mina sellist peent vahet teha ei oska , kuid tean , et ilmaasjata , puhtast lustist need putukad ei laula . </s> <s> Laul aitab neil täita püha kohust looduse ees – soetada järglasi . </s> </p>
<p> <s> Huvitav , et tsikaadid ei " laula " suuga , vaid hoopis teise kohaga , nimelt tagumikuga ( nii et inimestega paralleele tuues võiks nende laulu pidada hoopis kõhutuule heliks , mida see siiski pole ) . </s> <s> Putukail on keha tagaosas kaks plaadikest , mida nad teineteise vastu klõbistavad , tehes seda seejuures nii kiiresti , et meie kõrv kuuleb katkestamatut viletaolist sisinat . </s> </p>
<p> <s> Läbisime kolm lüüsi , iga lüüs on umbes 300 meetrit pikk ja 35 meetrit lai , nõnda et väiksemaid laevu mahub sellesse paar-kolm , suuremaid ainult üksainus . </s> </p>
<p> <s> Jõudsime Gatuni järvele . </s> </p>
<p> <s> Gatuni järv on veetee kõige kõrgem koht , järve veetase paiknes enne kanali valmimist umbes 29 meetrit üle merepinna , kanali ehitamisega tõsteti see tammi abil 7 meetrit kõrgemale . </s> </p>
<p> <s> Järve voolab palju jõgesid , neist kõige suurem on seesama Rio Charges , millest oli juba juttu . </s> <s> Vaid kõige suuremate vihmade ajal avatakse tamm ning lastakse osa vett ookeani ka jõge pidi , sest muidu oleks äravool kanali kaudu liiga suur . </s> </p>
<p> <s> Järvel on palju saari ja poolsaari , kõigil neil plinkimas ereda valgusega tuletornid , mille sagedusi teadis üksnes loots . </s> </p>
<p> <s> Järvel sõidavad omal jõul ka need laevad , mis kanalis vedurite abi kasutavad . </s> </p>
<p> <s> Navigeerisime osavalt saarte vahelt läbi ja jõudsime järve teisele kaldale , kust taas algab kunstlik veetee . </s> </p>
<p> <s> Möödusime Gamboa linnast , mille tuled särasid kaunilt . </s> </p>
<p> <s> Siinkohal on veelahe , siin on Kesk-Ameerika keskkoht . </s> <s> Enne olime Atlandi ookeani tsoonis , nüüd jõudsime Vaikse ookeani tsooni . </s> <s> Enne voolasid jõed Atlandi ookeani , siitkohast alates hakkasid nad voolama Vaiksesse ookeani . </s> <s> Kunagi oli siinse mäeaheliku kõrguseks 312 jalga , kanal rajati sellest läbi , nii et mõlemal pool kanalit on näha kõrged kaldad . </s> </p>
<p> <s> Möödusime Paraiso linnast , laskusime ikka allapoole , läbisime kaks lüüsi , mille nimeks on Pedro Miguel . </s> </p>
<p> <s> Jõudsime Miraflorese järvele , see on väike ja ilma saarteta . </s> </p>
<p> <s> Veel alla kolmest lüüsist ning olimegi Balboa sadamas , selle reidil ootasid järjekorras laevad , mille sihiks oli Atlandi ookean . </s> </p>
<p> <s> Eemalt paistis Ameerikate sild , ainus sild üle Panama kanali ( teise silla maksumus läinud anekdoodi kohaselt ju presidendi tasku , nagu eespool jutuks tuli ) . </s> </p>
<p> <s> 50 miili pikkusest kanalist läbisõit kestis umbes seitse tundi . </s> </p>
<p> <s> Meie kõrval sildus Kanada luksuskaater , nägin , et sellel oli naispootsman , kes kamandas meesmadruseid kaatrit puhastama . </s> </p>
<p> <s> Veider küll – luksuskaatril ei olnud trappi , et härrased saaksid mugavalt kaile astuda , naispootsman tuli seda meilt laenama . </s> <s> Loomulikult ei olnud meil kahju , meremees peab ikka meremeest aitama , mis sest , et küsijaks oli merenaine ! </s> </p>
<p> <s> Naispootsman vabandas , ütles , et kaater on oma esimesel sõidul Vermonti laevatehasest kodusadamasse Vancouverisse , nad olid uut laeva hoolega kontrollinud , aga näe , trapp ununes ära . </s> </p>
<p> <s> Luksuskaater võttis korraga peale 72 tonni kütust ( meie laev 38 ) , aga oli üllatavalt aeglane – ainult 18 sõlme . </s> </p>
<p> <s> " See ei ole mõeldud kihutamiseks , vaid puhkamiseks , " ütles kaatril vägesid juhtiv naispootsman . </s> </p>
<p> <s> Balboas on vee kõrgustaseme vahe tõusu ja mõõna ajal oma 3-4 meetrit , parajasti oli mõõn , nõnda et ilma trapita oli tõesti väga raske kaile turnida . </s> </p>
<p> <s> Uskumatu , aga ülemaailmse transiidi keskus Cuidad de Panama on ainus koht , kus tuli ette raskusi sadamaterritooriumilt väljapääsemisega . </s> <s> Mujal ei nõuta meremeestelt ühtegi dokumenti , sadamaväravad on pärani lahti , tulijaid-minejaid ei kontrolli keegi , uuritakse ainult veoautode koormaid . </s> </p>
<p> <s> Meie arvame , et liikluspiirangud aina kaovad ja et maailm muutub üha vabamaks . </s> <s> Nii see ka on , kuid samas toimub üldise vabanemise sees teinegi protsess – Ameerikas näiteks piiratakse järjest rohkem liikumist riigist riiki . </s> </p>
<p> <s> Kui 1970-ndail aastail võis mööda Panameerika maanteed sõita Alaskast Tulemaani , läbides 15 riiki sel moel , et autojuht näitas riigipiiridel ainult juhiluba , siis täna nõutakse juba igal pool viisasid . </s> <s> Veelgi enam – kohustuslikuks on tehtud riiki sissesõidu ja riigist väljasõidu maksud , mis võivad ulatuda kuni 30 dollarini inimese pealt . </s> </p>
<p> <s> Nõnda et inimesed , kes sinnakanti sattuvad – olge ettevaatlikud . </s> <s> Ärge kulutage ära viimast penni ! </s> <s> Teid võidakse lennuväljal lennukisse mitte lasta , kui teil ei ole maksta paarikümmet dollarit . </s> <s> Te võite jäädagi mingisse Ladina-Ameerika riiki igaveseks vedelema , sest seespool riigipiire ei tunne teie vastu mitte keegi mitte mingit huvi , ka pole kellegi asi , kust te saate muretseda riigist väljumise maksu . </s> </p>
<p> <s> Kui raha ei ole , siis üle piiri ei saa , ja kogu lugu . </s> </p>
<p> <s> Muidugi ei ole niisuguste piirangute põhjuseks poliitika , sel moel tahetakse lihtsalt inimestelt raha välja pressida , kuidagi täita tänu korruptsioonile tühjenevat riigikassat , et ikka oleks , kust võtta ja oma tasku pista . </s> </p>
<p> <s> Minulgi tuli Panamas maksta immigratsioonivalitsuses 10 dollarit , ning kohe avanesid sadamaväravad , kohe võisin ma minna linna . </s> </p>
<p> <s> Roosid ja armunud </s> </p>
<p> <s> Väravas ootas mind takso , väga logu Ford , mille ust mina ei saanudki lahti , seda pidi tegema taksojuht . </s> <s> Siiski tundus , et selle auto kasutamine on lausa kohustuslik . </s> </p>
<p> <s> Juht keerutas kanalitsooni pealinnas , mille nimeks inglise keeles on Balboa Heights . </s> </p>
<p> <s> Küngastel ilutsesid tõesti uhked villad , eesaedades lehvisid pikkade varraste otsas USA lipud . </s> </p>
<p> <s> Tõepoolest , mõne inimese võib niisugune asi kadedaks teha . </s> <s> Kadeduse tekitamine ja sellega seejärel manipuleerimine on aga populistliku poliitika alus . </s> </p>
<p> <s> Lihtne on panna rahvast USA-d vihkama , kui ameeriklased elavad kallites majades , sõidavad ringi luksuslimusiinidega ning nende kodusid kaitsevad merejalaväelased , kes on üsna ülbe olekuga sellid . </s> </p>
<p> <s> Sõitsin taksoga Ameerikate sillale , see on kokku umbes 3-4 kilomeetrit , ning pidin maksma selle lühikese sõidu eest 20 dollarit . </s> <s> Pärast tulin tagasi bussiga , bussisõidu eest maksin ainult 25 senti , pealegi oli bussisõit lõbusam , mustanahaline rahvas laulis ja naeris bussis , kõik olid valmis mind , ainukest valget , aitama , kõik soovisid , et ma ikka õiges peatuses maha läheksin . </s> </p>
<p> <s> Inimestega , kes võõrkeelt ei oska , on tihti nõnda , et nad püüavad rääkida väga valjusti – neile tundub , et mida kõvemini nad kisavad , seda paremini saadakse neist aru . </s> </p>
<p> <s> Olen seda täheldanud mitmes umbkeelses riigis , nagu Ungaris , Egiptuses , Prantsusmaal ja mujal , kuid mitte Hiinas . </s> <s> Hiinlane ei tõsta kunagi häält , ehkki ta püüab ka sinu teeküsimise peale vastata , sind soovitud kohta juhatada . </s> </p>
<p> <s> Nõnda oli tagasiteel vilets bussiloks kära täis , kõik seletasid mulle , kus on Balboa sadama peavärav , ehkki bussis ei olnud ainukestki inimest , kes oleks inglise keelt osanud . </s> </p>
<p> <s> Ja seda nüüd , mil kanalitsoon on juba 96 aastat kuulunud ameeriklastele ja tsooni ametlikuks keeleks on inglise keel ! </s> </p>
<p> <s> Meie arvame , et võõrkeeli ei oska ainult venelased . </s> <s> Tegelikult on see suurrahvaste ühine häda , võõrkeeleoskamatus muutub nagu kultuurirelvaks , mille abil säilitatakse oma mõttelaad ja ellusuhtumine ka emigratsioonis . </s> </p>
<p> <s> Statistikud ja futuristid väidavad , et aastaks 2033 on USA muutunud kakskeelseks riigiks . </s> <s> Teiseks keeleks saab hispaania keel , sest latiinod ( ladinaameeriklased ) ei kavatse eales inglise keelt selgeks õppida , aga nemad moodustavad USA elanikkonnas järjest kasvava osa . </s> </p>
<p> <s> Ka taksojuht ei osanud sõnagi inglise keelt – peale numbrite . </s> </p>
<p> <s> Tavaliselt mul õnnestub hinnast allakauplemine , kuid seekord nägin asjatult vaeva . </s> </p>
<p> <s> Hiljem sõitsid sama taksoga veel Ivo , Kostja ja Igor , siis sai meile selgeks , et see on ainuke auto , mille juhil lubatakse seista peaväravas . </s> <s> On kindel , et juht peab sellise õiguse eest kellelegi kõvasti maksma , seega ei saagi ta sõiduhinda alla lasta . </s> </p>
<p> <s> Kõndisin üle silla edasi-tagasi , sild kõikus lakkamatu autodevooru all . </s> </p>
<p> <s> Seejärel ujusin Vaikses ookeanis kolmandat korda elus . </s> <s> Varem olin seda teinud 1974. aastal Kamtšatkal ja 1989. aastal Kuriilidel . </s> </p>
<p> <s> Läksin üsna sogasesse vette tükkis botaste ja riietega , et hiljem märgi rõivaid kandes kergemini kuumust taluda . </s> </p>
<p> <s> Vee oli läbipaistmatuks muutnud mõni tund tagasi sadanud paduvihm , mis oli mägedest liiva ookeanilahte uhtunud . </s> </p>
<p> <s> Kanalisuudmes oli kohe platsis kaiman , krokodilli ja alligaatori moodi ( nende sugulane ju ) soomustatud elukas , keda kindlasti huvitas , mis maitsega ma olen . </s> <s> Pagesin kaldale , nägin roomaja koonu , punnis silmi veepinnal ja lõugu veel kinnise suuga . </s> </p>
<p> <s> Seejärel kaiman justkui sukeldus , kuid tema puuroikaga sarnanev ninaots jäi veepinnale , järelikult ta ootas , millal ma uuesti vette tulen . </s> <s> Mimikri on täielik , ninaotsa juures ei märganud ma hingamismulle ega veevärinat , mõni hetk hiljem ei suutnudki ma enam eristada tõelist puuroigast ja kaimani nina . </s> </p>
<p> <s> Olgu , ära pane pahaks , aga minu liha jääb sul maitsmata , kannata veel tühja kõhtu ! </s> </p>
<p> <s> Kõndisin kesklinna poole . </s> </p>
<p> <s> Cuidad de Panama ei ole turismilinn , seetõttu ei leia te tänavanimesid , kuskil ei ole müügil linnakaarti . </s> <s> Isegi nii lihtne asi nagu postkaardi ostmine on üsna võimatu üritus . </s> </p>
<p> <s> See-eest käib igal sammul loomulik elu , mille ehedust võib nautida . </s> <s> Ookeanist tulnud noormehed vahetavad ujumispüksid kuivade trussikute vastu teiste nähes . </s> <s> Linna ei ole vuntsitud , just loomulikkuses peitub ka selle kütkestavus . </s> </p>
<p> <s> Unikaalse sadamakoha võttis eurooplastest esimesena kasutusele Briti mereröövel Morgan juba 1518. aastal , hispaanlased vallutasid sadama endale alles 1670. aastal , lammutasid seejärel kõik inglaste ehitised maatasa . </s> </p>
<p> <s> Linnas on palju vanu merekindlusi , kirikuid ja kloostreid . </s> </p>
<p> <s> Muusikat ja tantsu täis vanalinn on Hispaania-pärane , aga räpasem . </s> </p>
<p> <s> Tants on kahtlemata etendus , keegi ei tantsi ja ei rõkka ainult iseendale . </s> <s> Ent Panamas ei ole publikuks turistid ning see asjaolu tõstab tantsu kvaliteeti . </s> <s> Turistidele võiks haltuurat teha , kuid oma rahvale ei saa kehvalt tantsida . </s> </p>
<p> <s> Vanalinn läheb üle kalaturuks , kalaturud võrgukuurideks . </s> <s> Kõikjal on lõpnud kalade hais . </s> <s> Majad lagunevad , aga rahvas on lõbus . </s> </p>
<p> <s> Võrgukuuride kohal lendlevad merelinnud , sadamas ja reidil loksuvad keskmise suurusega kalapaadid , täpselt samasugused , millest püüdis oma suure kala Ernest Hemingway mõjusa jutustuse " Vanamees ja meri " peategelane Santiago , olgugi et see juhtus teisel pool maakitsust . </s> <s> Või on lühiromaani peategelaseks siiski hiigelmarliin , mitte inimene ? </s> </p>
<p> <s> Olud ei ole sellest ajast kuigivõrd muutunud , aeg oleks nagu paigal püsinud , ehkki Hemingway kirjeldab ( vist ) 1930-ndate aastate lõppu või 40-ndate algust . </s> </p>
<p> <s> Ikka sõuavad vaesemad mehed aerupaatidega , mille aerud krigisevad tullides , ikka popsutavad rikkamad mootorpaadiga , ikka kuulavad rikkamad mehed patareiraadiot , ikka laulavad vaesemad ise . </s> </p>
<p> <s> Presidendipalee asub kitsal neemel , mis algab French Plaza'st , seda valvatakse erilise hoolega . </s> <s> Just seal oli vana mereröövlite kindlus , mis püsis poolteist sajandit vallutamatu nii merelt kui maalt . </s> <s> Muidu rahvarohke linn on sealkandis päris inimtühi , kuigi presidendipalee lähedale ei ole keelatud minna , ainult et võtab veidi kõhedaks , kui laskevalmis relvaga politseinikud seal iga sinu sammu jälgivad . </s> </p>
<p> <s> Olen näinud ratsa- , jalgratta- ja mootorrattapolitseinikke , aga esimest korda elus nägin mopeedipolitseinikke . </s> </p>
<p> <s> Mopeed ongi paras sõiduvahend neil kitsastel tänavatel . </s> </p>
<p> <s> Kanalimuuseumis on ameeriklaste osa kanali ehitamisel püütud hoopis maha vaikida , miskipärast lastakse kogu ehitamise au langeda prantslastele . </s> <s> Ma võin eksida , aga mina ei leidnud muuseumis mingit märget selle kohta , et prantslastel jäi ehitamine pooleli ning et selle viis lõpule USA . </s> </p>
<p> <s> Kaasaeg teeb ajaloo alati oma näoliseks , toimib ajaloost tuttav seaduspärasus , et eelmine valitseja oli väga halb , aga üle-eelmine päris hea . </s> <s> Ameeriklased jäägu oma teenete tunnustamise järjekorda ootama . </s> <s> Juhul , kui Panama valitsus ja/või rahvas juhtuvad Hongkongi operaatorfirmaga tülli minema või selles pettuvad , saavad paipoisteks jänkid ( siinses kõnepruugis gringod ) ning rahva põlgus langeb hongkonglastele . </s> </p>
<p> <s> Kõige kitsam ookeani ulatuv poolsaar on Causeway ( 'Merehädalise' ) säär , mis on paar kilomeetrit pikk ja lõpeb haitõketega piiratud ujumiskohtadega Flamenco ja Perico . </s> </p>
<p> <s> Ja tõesti – haisid noolis võrgu taga kolm või neli , äkki koguni viis . </s> <s> Hai tunned ära selle järgi , et tal on suu koonu all . </s> <s> Need elegantsed ja välimuselt üsna meeldivad kiskjad on nõnda kiired pöördeid tegema , et nende ülelugemine läheb segi , olgugi et vesi on väga läbipaistev ning vee all on näha üsna kaugele . </s> <s> Pööretel tõmbavad haid ennast peaaegu kerra , mida teised kalad teha ei suuda . </s> <s> Asi on selles , et haide toes ei ole luust , vaid kõhredest , mis annab hai kehale tohutu painduvuse . </s> <s> Nägin ka hai vahelduvaid hambaid . </s> <s> Loodus on ikka veider küll . </s> <s> Arenedes loob ta parimad võimalused nii ründajale kui kaitsjale , arendab mõne liigi ründerelvad täiuseni ja teeb sama teise liigi kaitserelvadega . </s> <s> Erinevalt kõigist teistest selgroogsetest on haide lõuad kolju külge üpris lõdvalt kinnitunud . </s> <s> See annab neile võimaluse suu väga pärani lahti ajada ning saagi küljest suuri tükke hammustada . </s> <s> Ja veel . </s> <s> Haidel on mitu rida hambaid , kõige kiiremini kulub alati esimene rida , sest sellel on palju tööd ning tihtipeale murdub sealt hambaid välja . </s> <s> Esimese rea asemele pöördub nagu rulli peal teine rida , ning kui see kulub , siis kolmas ja nii edasi kuni praktiliselt lõpmatuseni . </s> <s> Teadlased väidavad , et hai võib oma elu jooksul vahetada kuni 30 000 suuhammast . </s> <s> Mõrtsukhai teravad hambad on peale selle kolmnurksed ning kuus sentimeetrit pikad . </s> <s> Peale suuhammaste on haidel veel nahahambad , mis asetsevad üle kere . </s> <s> Ja nahk on nagu liivapaber , tõmbab veriseks iga elusolendi , keda riivab . </s> <s> Arvatakse siiski , et hai ründab inimest ainult kogemata , ajades meid segi hülgega ( lainelaual vedeleva puhkaja aga kilpkonnaga ) . </s> </p>
<p> <s> Kas ma siis tõesti hülge moodi välja näen ? </s> </p>
<p> <s> Lisaks nägemisele tunnetab hai maailma elektriväljade tajumise abil . </s> <s> Hai kehal on erilised sensorid , mis fikseerivad pisimagi elektrivälja paljude kilomeetrite kauguses . </s> <s> Ja elektrivälja tekitab iga liikuv asi . </s> </p>
<p> <s> Võib-olla on mõnel inimesel hülgega sarnane elektriväli ? </s> </p>
<p> <s> Aga see pole veel kõik . </s> </p>
<p> <s> Haide lähedased sugulased raid võivad saagi elektrilöögiga uimaseks lüüa ning sabaotsas asuva mürgiastlaga tappa . </s> </p>
<p> <s> Kas on liiga lihtsameelne küsida , mille nimel see kõik on loodud ? </s> </p>
<p> <s> Vähe ründerelvadest ! </s> <s> Mõned neist on samal ajal kaitserelvad . </s> <s> Vasarhail on koonu ees ehtne vasar , mis on võimeline taluma rai astlast pritsitud mürki . </s> </p>
<p> <s> Loodus on teinud nõnda , et need kiskjad küll nälga ei jää . </s> <s> Maailmas on ainult üks kiskja , kelle käsutuses on efektiivsemad relvad kui hail . </s> <s> Selle kiskja nimi on inimene . </s> </p>
<p> <s> Panama City pilvelõhkujate linnaosa nimeks on Paitilla Point , kõrgemate ehitiste ülakorruse aknast on näha kaks ookeani . </s> <s> Paitilla Pointi tänavad on puhtad , inimesi liigub seal võrdlemisi vähe , kõik sõidavad autodega . </s> </p>
<p> <s> On päris ootamatu kogeda vaikust ja tühjust ühe Ladina-Ameerika linna tänaval . </s> </p>
<p> <s> Pilvelõhkujad on efektsed , aga kahjuks enam-vähem ühte nägu , sest on ehitatud lühikese aja jooksul . </s> </p>
<p> <s> Pilvelõhkujaid on lubatud siia , seismiliselt äärmiselt aktiivsesse piirkonda , püstitada alles viimased viisteist aastat , varem oli see keelatud , sest varem ei osatud ehitada maavärinakindlaid pilvelõhkujaid . </s> <s> Need pilvelõhkujad püstitatakse erilistele patjadele , güroskoopidele , mis summutavad maa värisemise . </s> </p>
<p> <s> Nüüd on niimoodi , et pärast maavärinat on rusudemeres uhkelt püsti ainult valged klaasist ja terasest vertikaalhooned , teised ehitised on kokku varisenud . </s> </p>
<p> <s> Ilusad on kaldapealsed , neid on kohe mitu . </s> <s> Kaldapealsetel on ka uhkeid hispaania stiilis maju , millel on nimed . </s> </p>
<p> <s> Kui meil on tänavatel nimed ja majadel numbrid , siis Ladina-Ameerikas on vastupidi – tänavatel numbrid ja majadel nimed . </s> </p>
<p> <s> Siesta paiku on kaldapealsetel vähe uitajaid , aga pärast lõunat ilmuvad nad pikkamisi välja . </s> <s> Kõige rahvarohkem on siis , kui päike ookeani loojub . </s> <s> Seda tuleb vaatama " kogu Panama " . </s> <s> Nii on see kombeks olnud juba sadu aastaid . </s> </p>
<p> <s> Platsis on ka roosimüüjad , kes muutuvad oma pealetükkivusega tüütuks . </s> <s> Siiski ei puudu roosidel turg . </s> <s> Ladina-Ameerikasse ei ole feministid oma feminismiga veel jõudnud , Ladina-Ameerika põeb macho-kultust , siin jätkub südamedaame ja kavalere . </s> <s> Ja roosimüüjad kaldapealsetel ei jäta noorukit või abielumeest enne rahule , kui too on ostnud suure kimbu verevaid lilli . </s> </p>
<p> <s> Nägin , et vaestel meestel oli päris raske . </s> <s> Miskipärast ei tahtnud nad roose osta , aga ostmata jätta oli ka piinlik , seda enam , et müüjad surusid piigadele lausa jõuga roose pihku . </s> </p>
<p> <s> Veidi tagasihoidlikumad olid siirupijää müüjad . </s> </p>
<p> <s> See oli küll hüva delikatess , millist ma polnud veel kuskil varem maitsnud . </s> <s> Suurest jääkamakast hööveldati välja õhukesed laastud , need kasteti siirupisse ning ulatati ostjale . </s> <s> See jäätist asendav maiustus maksis ainult 20 USA senti ning oli tõesti magus ja karastav . </s> </p>
<p> <s> Saiakesed maksid kohvikus 5 ja 10 senti ( tähendab meie rahas 75 senti ja 1 kroon 50 senti ) , seega oli hinnaklass odavam kui meil . </s> </p>
<p> <s> Valged inimesed jalutasid koos koertega , harilikult oli neid rihma otsas õige mitu . </s> <s> Lemmiktõuks paistsid olevat pisipuudlid , kelle valge karv oli õnneks nulliks pügatud , muidu oleksid vaesed penid võinud saada kuumarabanduse . </s> </p>
<p> <s> Mustad jalutasid alati paaris , poiss ja tüdruk , mees ja naine . </s> <s> Usun , et ma ei eksi , kui ütlen , et üksikut musta ma ei näinudki . </s> </p>
<p> <s> Kui poiss oma tüdrukut suudlema hakkas , aga seda juhtus pea igal sammul , siis põles tüdruku niisketes silmades tõeline kirg ja tõeline armastus . </s> </p>
<p> <s> Ausõna , niisugune truu andumus tegi veidi kadedaks . </s> </p>
<p> <s> Üsna tihti pakuti 10 dollari eest sinjoriitasid , kes pidid terveks eluks meelde jääma . </s> </p>
<p> <s> Küsisin , millega nad meelde jäävad – pidasin silmas haigusi , uskusin , et sutenöör mõistab mu irooniat . </s> <s> Aga ei . </s> <s> Pakkuja hakkas mulle üsna algelises inglise keeles innukalt tõendama , et Panama naine on maailma parim naine . </s> </p>
<p> <s> Kas see oli õilis patriotism või valelik reklaam ? </s> </p>
<p> <s> Vist mõlemad kokku . </s> </p>
<p> <s> Loojangu aegu imetlesid kõik ookeani laskuvat päikest . </s> </p>
<p> <s> See traditsioon tekkis juba siis , kui kanali ehitamist alles alustati ning Panama City oli väikelinn , kus elas vaevalt 3000 asukat . </s> <s> Praegu on tegemist 1,5 -miljonilise suurlinnaga , aga komme on säilinud , sellest on saanud midagi rahvusliku identiteedi taolist . </s> </p>
<p> <s> Ka Krimmi mereäärsetes linnades käiakse loojangutundidel narodnoje guljanjel , sedasama tehakse Itaalias ja Prantsusmaal . </s> <s> Ruttan ette ja ütlen , et eriti levinud on ühiste päevalõpujalutuskäikude tava Tahitil , aga seal tehakse seda täielikus pimeduses , kui õhk on jahenenud . </s> </p>
<p> <s> Huvitav , kas selline komme on igal pool tekkinud ise või on nagu eksporditud ühest kohast teise ? </s> </p>
<p> <s> Usun esimest varianti , sest meri ja päike on tõesti kütkestavad . </s> </p>
<p> <s> Parajasti oli mõõn . </s> <s> Ujumas käisid ainult poisikesed , seda ei peeta soliidseks tegevuseks . </s> <s> Peened , pikkades valgetes kleitides daamid kirtsutasid ujujaid märgates isegi nina ning muudkui lehvitasid oma lehvikuga . </s> </p>
<p> <s> Peakatedraal oli suur ja puhas ning väga suurte ustega , et tuul läbi puhuks ning palavust jahutaks . </s> </p>
<p> <s> Ostsin mälestuseks Neitsi Maarja kuju klaasist püramiidtahuka sees . </s> <s> Müüjaiks olid lapsed ning vanurid , lapsed pidasid mind ameeriklaseks ning hakkasid kohe raha nuiama . </s> </p>
<p> <s> Vanalinna kõrval paiknevad elurajoonid , mis on täis meie hruštšovkadega sarnaseid maju . </s> <s> Ent kaks maja on alati teineteisele väga lähestikku ehitatud , nõnda et rõdud puutuvad peaaegu kokku . </s> <s> Sedasi on hommikul üks maja teisele ning õhtupoolikul teine esimesele päikesevarjuks . </s> <s> Rõdude jaheduses on meeldiv madratsil lesida ja naabriga juttu ajada . </s> </p>
<p> <s> Veidi uuemates elurajoonides on suurte majadega kujundatud kinniseid õuesid , kuhu ka päikest ei paista ning kus terve päeva naudivad varjualust jahedust emad lastega . </s> </p>
<p> <s> Lapsi oli tõepoolest palju , väga palju , õued ja tänavad lausa kihasid mustadest või veidi heledamatest põngerjatest ja nagamannidest , kes kõik kandsid pesapallikuulsuste piltidega T-särke . </s> </p>
<p> <s> Varakult võtsid kaldapromenaadide pinkidel ööbimiskohad sisse kodutud , keda Panamas on väga palju . </s> </p>
<p> <s> Aga need on lõbusad mehed , kes , kui ilme järgi otsustada , oma saatuse üle ei kurda . </s> <s> Kliima poolest võiks seal kõigil kodu olemata olla , kui seisus ei kohustaks elama tänava asemel majas ... </s> <s> Ja vihmaperioodil oleks ilma koduta üsna ebamugav . </s> </p>
<p> <s> Pimenes kähku . </s> <s> Tõeline elu lõunamaa linnas algab öötundidel , kui õhk on jahedam . </s> <s> Alles siis hakkasid peale õiged tantsud ja laulud , alles siis muutusid prostituutidepakkujad tõeliselt pealetükkivaks . </s> <s> Ülbed sutenöörid kahtlesid isegi mu mehelikes võimetes . </s> </p>
<p> <s> Sadamasse jõudnud , jahmatasin . </s> <s> Meie laeva ei olnud oma endisel kohal kai ääres . </s> <s> Ka mitte Kanada luksuskaatrit . </s> <s> Kai oli tühi , ja see oli kaugelt näha . </s> </p>
<p> <s> Peast käisid läbi kõikvõimalikud ideed , mida edasi teha . </s> </p>
<p> <s> Lähim tuttav sealkandis oli mul Harry Männil , kes elab korraga kahes riigis – Venetsueelas ja Costa Ricas . </s> <s> Aga mul polnud kaasas tema telefoninumbreid , need jäid koos märkmikuga laeva . </s> </p>
<p> <s> Kas hääletada juhuslike autodega Costa Rica poole , ületada džunglis salaja riigipiir ning helistada sealt talle Venetsueelasse , juhul , kui teda Costa Ricas ei ole ? </s> <s> Või munsterdada end mõnele Euroopasse suunduvale laevale madruseks ? </s> </p>
<p> <s> Aga kuidas mind ikka maha jäeti ? </s> <s> Kas tõesti on mereseadused nõnda karmid ? </s> </p>
<p> <s> Meenus Heino jutt , et Nõukogude laeva kaptenil ei olnud õigust kehva meremeest laevalt maha tõsta , aga Eesti Vabariigi laevajuhil on see õigus , nagu teistegi demokraatlike riikide kaptenitel . </s> </p>
<p> <s> Kas tõesti ei tulnud ma madrusetööga toime ? </s> </p>
<p> <s> Võib-olla jäeti mulle kai äärde kiri , vahest leian sealt oma koti koos märkmikuga ? </s> <s> Ehk jäeti mõni dollargi tagasiteele ? </s> </p>
<p> <s> Lähenesin kaile , tundsin rohkem piinlikkust ja solvumist kui hirmu . </s> <s> Rinnas tuksus uute seikluste iha . </s> </p>
<p> <s> Teadsin , et kuidagimoodi tulen ma toime , ja koju jõuan ma ikkagi , olgu aasta või kahe pärast . </s> <s> Tundsin isegi pettumust ärajäänud seiklustest , kui viimaks " Manni " nägin . </s> </p>
<p> <s> Kai ääres selgus ka , milles oli asi – mõõn oli meretaseme alla viinud , laev ei paistnud kõrge kai tagant enam välja . </s> </p>
<p> <s> Kanada luksuskaatergi oli ilusti kohal , selle peal peeti parajasti banketti . </s> <s> Härrad smokingites ja daamid uhketes tualettides käisid reelingu ääres suitsetamas , viskasid konid ookeani . </s> </p>
<p> <s> Ja kui varmas olin ma kahtlustama kaaslasi , kes justkui oleksid mu maha jätnud ! </s> <s> Muidugi ei jäta ükski " Manni " meremees teist hätta , see pidanuks mulle kuupikkuse sõidu ajal selgeks saanud olema . </s> </p>
<p> <s> Meri selekteerib inimeste iseloomud , halva iseloomuga ja pahatahtlik inimene ei pea merel kuigi kaua vastu – teda ei võeta lihtsalt järgmine kord laevale . </s> <s> Nõnda jäävad merele ainult seltsimehelikud ja sõbralikud mehed , kes kaaslast hätta ei jäta . </s> </p>
<p> <s> Balboa sadamast väljusime kell 23.00 , seega veetsime Cuidad de Panamas 18 tundi . </s> </p>
<p> <s> Laeva juhtis meile juba tuttav loots . </s> <s> Küll ikka mõned mehed lähevad kõrkust täis , kui enam-vähem viisaka ameti peale saavad ! </s> <s> Minu tervitusnoogutusele ei mõelnudki mees vastata , pööras pilgu vihaselt ära – kes sa sihuke õige oled , et julged mind tervitada ? </s> </p>
<p> <s> Tuledekees Ameerikate sild oli kütkestav . </s> </p>
<p> <s> Seilasime läbi laevakaravani , mis ootas kanaliläbimise järjekorras , lasksime lootsil oma kaatrile minna ning hakkasime ületama Vaikset ookeani . </s> </p>
<p> <s> Vaiksel ookeanil </s> </p>
<p> <s> Olin elus kolmandat korda Vaiksel ookeanil . </s> <s> Kunagi ammu sõitsin Kamtšatkalt Komandori saartele ja kunagi vähem ammu Kunaširilt Šikotanile . </s> </p>
<p> <s> Viimane juhtus 23. augustil 1989. </s> <s> Laeval oli rühm kaugturismi leedukaid ja teine rühm lätlasi ning minu ettepanekul tegime me laevaninas võrkpalliplatsil Balti keti . </s> <s> Hoidsime üksteisel käest kinni täpselt samal ajal , mil sajad tuhanded inimesed tegid seda meie kodumaadel . </s> </p>
<p> <s> Siis aga tuli kapten ning pöördus minu kui organiseerija poole . </s> <s> " Ookeanil ei tehta poliitikat , " ütles tolle reisilaeva kapten ning käskis meil laiali minna . </s> </p>
<p> <s> Kust ta teadis , mille pärast me kätest kinni hoidsime ? </s> <s> Meie tegevust oleks võinud pidada ju rahvamänguks või -tantsuks , mitte poliitikaks . </s> </p>
<p> <s> Kapten peab laevas kõike teadma , muidu poleks ta kapten . </s> <s> Aga siiski : kas jutte kajutites kuulati pealt ? </s> <s> Kas kaptenil olid oma informeerijad ? </s> <s> Või käis keegi vabatahtlikult kaptenile ette kandmas ? </s> </p>
<p> <s> Olin inimesed suure vaevaga ja pika mangumise peale vööritekile ketti saanud , keelamise järel läksid nad kähku laiali , vaatasid mind süüdistaval pilgul . </s> </p>
<p> <s> Läti reisirühma juht ütles mulle koguni : " Provokaator ! </s> <s> Kui meid nüüd Šikotanil maale ei lasta , siis on see teie süü . </s> <s> " </s> </p>
<p> <s> Läks aga hoopis teisiti . </s> </p>
<p> <s> Kapten kutsus mind enda juurde ning me veetsime mõnusa öö viskiklaasi taga . </s> <s> Ka tema oli tuline Gorbatšovi pooldaja , ka tema kirus kõiki kõdusid eesotsas Brežnevi , Andropovi ja Tšernenkoga . </s> </p>
<p> <s> Nõnda et ookeanil tehakse ikka poliitikat küll ja küll . </s> <s> Ja loomulikult mitte üksnes Vaikse ookeani Vene poolel , sama ägedalt tehakse seda ookeani Ameerika poolel . </s> </p>
<p> <s> Ookeani seda osa , mis jääb Panama ja Galápagose saarte vahele , peetakse maailma kõige rikkalikumateks kalaveteks . </s> </p>
<p> <s> Ja kajalood näitaski loendamatuid parvi meie laeva all , küll kahe-kolme , küll viie-kuue meetri , küll paarikümne , küll sajakonna meetri sügavuses . </s> </p>
<p> <s> Heino läks põlema . </s> <s> Vana kalamees ei tahtnud kaladest lihtsalt üle sõita . </s> <s> Aga püüdmine ei tulnud kõne allagi , selleks ei olnud ei mahti ega luba . </s> </p>
<p> <s> Vaikse ookeani äärsed riigid on endale teinud 200-miilise majandustsooni , kus teiste riikide kaluritel on kala püüdmine keelatud , kui nad ei ole endale limiiti ostnud . </s> </p>
<p> <s> Tsoonid katavad peaaegu tervet hiigelvett , sest kaldariikidel on kaugeid saari , millest alates alles hakatakse majandustsooni algust lugema . </s> <s> Mandri ja viimase saare vahelist akvatooriumi peetakse koguni oma siseveteks . </s> <s> Ja lisaks sellele on Vaiksel ookeanil hulganisti saareriike , mis koosnevad kümnetest ( või koguni sajakonnast ) üksteisest väga kaugel asuvatest saartest ning neil on samuti majandustsoonid . </s> </p>
<p> <s> Heino oletas parvede radaripildi järgi , mis liiki kalad need võiksid olla . </s> </p>
<p> <s> Kord olid tuunid , kord ( hispaania ) makrellid , siis vahuud . </s> </p>
<p> <s> Küsisin Heinolt , miks ma Panama turul eluskala ei näinud . </s> </p>
<p> <s> " Hiina turgudel müüdi rohkem kui pooled kalad elusatena . </s> <s> Need elukad mürgeldasid silmapesukaussides või lastevannides , nõnda et vett pritsis ning neid oli mõnus vaadata , kui ma mööda turgu lonkisin , " ütlesin Heinole . </s> </p>
<p> <s> Heino teab alati vastust . </s> </p>
<p> <s> " Küllap olid need peamiselt karpkalad või teised nende sugulased , kes taluvad kauem hapnikupuudust . </s> <s> Ookeanikala aga ei ela kuskil vannis kaua , " vastas Heino , läks seejärel kalavõrku lappima . </s> <s> See töö andis talle rahu . </s> </p>
<p> <s> Jälle olid platsis kärbsed , jälle olid välja ilmunud ämblikud . </s> </p>
<p> <s> Tapsin kärbseid käterätikuga , hävitasin ämblike saagi . </s> <s> Mõtlesin , et kui nad nüüd minu pärast nälga surevad , oleme mõlemast putukaliigist lahti . </s> <s> Panama kärbsed tundusid märksa vastikumad kui Kanaaride kärbsed . </s> </p>
<p> <s> Võtsin roolivahi üle , aga pidin olema üsna ettevaatlik . </s> </p>
<p> <s> Väga palju oli merel väikesi lamedapõhjalisi nooljaid kaluripaate , päras Yamaha rippmootor . </s> <s> Mõned julgemad mehed olid tulnud püüdma toodrite ja poide vahele suurte laevade faarvaatrisse . </s> </p>
<p> <s> Kas nad siis ei tea , et sellised paadid paistavad radariekraanil nii pisikeste täppidena , et peaaegu ei ole fikseeritavad ? </s> <s> Kas nad ei tea , et laeva on veel raskem pidama saada kui rongi ? </s> <s> Või riskivad nad sellegipoolest ? </s> <s> Kas kalamehehasart on suurem kui elusäilitamisinstinkt ? </s> </p>
<p> <s> Parajasti siis , kui me mööda sõitsime , tõmbas üks kalur välja umbes poolteise meetri pikkuse kala . </s> <s> Ta näitas mulle seda uhkusega , ka mina tegin käega kiitva žesti , seejärel lehvitasin talle . </s> <s> Ta oli rõõmus , ta hakkas kalast eemale peletama ahneid linde . </s> </p>
<p> <s> See mees seal paadis oli olnud ookeanil kaua üksi , nüüd oli tal kaaslane . </s> <s> See kaaslane olin mina . </s> <s> Ja mul oli selle üle hea meel , et minu olemasolu ja kohalolek valmistas kellelegi rõõmu . </s> <s> Ja oli hea , et me rohkem ei kohtunud . </s> <s> Kindlasti oleks see mees üsna pettunud , kui ta oleks teada saanud , et ma ei oska hispaania keelt . </s> <s> Meie laev liikus kaugemale , tema paat püsis lainetel hõljudes paigal . </s> <s> Õnneks polnud mehel midagi selle vastu , et ma edasi sõitsin . </s> <s> Nii on see merel ikka olnud – kohtumised on üürikesed ja lahkuminekud toimuvad kiiresti . </s> <s> Aga vähemalt minu südamesse jäi soe tunne meie kohtumispilgust ning mulle meeldib mõelda , et temal täpselt samuti , sest milleks muidu ta mulle oma kala näitas . </s> </p>
<p> <s> Järgmisena oli traaversil Kookossaar , minu lapsepõlve unistus . </s> </p>
<p> <s> Saart ennast ei olnud silmaga näha , küll aga oli merel palju linde , mis andis tunnistust maa lähedusest . </s> </p>
<p> <s> Vastu ööd oli lokaatoriekraan täis suuri pilvi , seejärel hakkas sadama . </s> <s> Kartsin juba , et kottpimeduses ei näe mina kalureid ja kalurid mind , aga siis hakkas jälle välgutama . </s> <s> Terve must öö ja ääretu ookean olid valgust täis . </s> </p>
<p> <s> Mõtlesin , et kuidas need pealt lahtised paadid vett täis ei saja ? </s> <s> Ja vastasin kohe ise – aga sellepärast , et kalamees kühveldab vee kogu aeg üle parda . </s> </p>
<p> <s> Mida suurem vihm , seda rohkem tööd . </s> </p>
<p> <s> Vihm lakkas , äkki kuulsin muusikat merelt , lausa meie laeva kõrvalt . </s> <s> Mis see siis on ? </s> <s> Kas mööda ookeani ujuvad raadioaparaadid ? </s> <s> Ei . </s> <s> Kottpimeduses möödusime me ühest kaluripaadist , võib-olla oli kalur pärast sadu rahulikult magama jäänud , raadio mängima unustanud . </s> <s> Kas ta enne uppumist oleks ärganud , juhul kui oleks toimunud kokkupõrge ? </s> </p>
<p> <s> Nägin suurte laevade tulesid . </s> </p>
<p> <s> Peaaegu kõik suured laevad pöördusid põhja poole või tulid sealt . </s> <s> Muidugi , seal on maailma suurim konteinersadam Los Angeles , seal on San Francisco , Seattle ja Vancouver . </s> </p>
<p> <s> Meie kurss oli sama mis Atlandi ookeanil – 251 , mis tähendab SWW , mis tähendab edel-lääs . </s> </p>
<p> <s> Raske on öelda , kus lõpeb Panama laht ning algab avaookean . </s> </p>
<p> <s> Viimane kaldajaam andis veel ladinaameerika muusikat , kuni vaikis seegi . </s> </p>
<p> <s> Vaikne ookean vääris oma nime . </s> <s> Kogu tee puhus vaikne tuul , loksutas tasane , uinutav laine . </s> </p>
<p> <s> Ekvaator pidi olema kõige vaiksem koht . </s> </p>
<p> <s> Heino ütles , et ekvaator on kuiv kanal keset ookeani , mis on täis tühjust . </s> <s> Kostja ütles , et ekvaatoril on iga viie miili järel post kirjakastiga , kuhu võib oma kirja lasta . </s> </p>
<p> <s> Meremeeste folkloor on mõnus , see vajaks tõesti üleskirjutamist või – veel parem – lindistamist . </s> </p>
<p> <s> Kui sõita pikki ekvaatorit lääne suunas , siis meie suve aegu oleks vasakul pool laeva talv , paremal valitseks suvi , sest laeva vasak parras künnaks lõunapoolkera vett , parem parras põhjapoolkera vett . </s> <s> Meie talve aegu oleks vastupidi – nn. üleval talv , all suvi . </s> <s> Inimene võiks seista keset laeva nii , et üks jalg oleks suves , teine talves . </s> </p>
<p> <s> Järgmisel päeval tuli kõvasti kurssi muuta , sest Ecuador on juba 1983. aastast alates täiesti sulgenud läbisõiduks veed Galápagose ( saarestiku teine nimetus on Colóni saared ) peasaarte ümber . </s> <s> Meiegi pidime sõitma kitsas faarvaatris , mis läheb suure ringiga ümber saarte . </s> <s> Kui me faarvaatrist välja oleksime sõitnud , oleks meie laev konfiskeeritud ja meid oleks kõvasti trahvitud . </s> <s> Täppiskaardilt nägin , et läbi Galápagose saarestiku servaosa viib ainult kaks faarvaatrit – üks on ette nähtud Tšiilist ja Peruust Põhja-Ameerikasse , teine Panamast Austraaliasse sõitmiseks . </s> <s> Meie kasutasime seda teist . </s> </p>
<p> <s> Ookeani vete eest peetakse suuri lahinguid . </s> <s> Esialgu õnneks veel mitte sõjariistadega , vaid ainult ministrite kabinettides , ÜRO-s ja ajakirjanduses . </s> </p>
<p> <s> Need riigid , kellel on suured laevastikud , on huvitatud sellest , et maailmas oleks võrdlemisi palju vaba vett , siis saaksid nende laevad igal pool vabalt sõita , olgu siis kas kaupu vedada , kala püüda või koguni valvet pidada . </s> </p>
<p> <s> Need kaldariigid aga , kellel on väikesed laevastikud , püüavad kahmata endale võrdlemisi suurt osa ookeanist , kuhu teiste riikide laevu sisse ei lasta . </s> <s> Näiteks Peruu oli enda omaks kuulutanud koguni 1200-miilise tsooni , aga teiste riikide survel pidi siiski suurest tükist sellest loobuma . </s> </p>
<p> <s> Kirjutasin ennist Ameerika mandrite kohta , et liikumisvabadus seal ei kasva , vaid hoopis kahaneb ; selgub , et sama toimub merel . </s> </p>
<p> <s> Tegime tiiru ümber Galápagose saarestiku põhjapoolseima , Culpepperi ( Darwini ) saare . </s> </p>
<p> <s> Väga põhjalikust navigatsiooniraamatust sain teada , et 1983. aasta andmetega võrreldes asub see saareke 2 miili põhja pool . </s> </p>
<p> <s> Nõnda on Ecuadori majandustsoon kahe miili võrra kasvanud , samavõrd suurema ringi pidi tegema meie laev . </s> </p>
<p> <s> Kas tõesti rändavad saared nii kiiresti – 16 aastaga tervelt 2 miili ? </s> </p>
<p> <s> Ei . </s> <s> Merel on kõik hämmastavalt ebatäpne . </s> <s> Näiteks võib GPS-süsteem sputnikute abil määrata laeva asukoha ookeanil mõnesentimeetrise täpsusega , samal ajal kui neli koordinaatidemäärajat kaptenisillal näitavad kõik pisut erinevaid koordinaate . </s> </p>
<p> <s> Roolimajas oli ka viis riistapuud , mis määrasid ülitäpselt kellaaja , tegid seda koguni sajandiksekundilise täpsusega , aga kahjuks ulatus nende omavaheline erinevus kuni 13 sekundini . </s> </p>
<p> <s> Kõik see tõestab , et vähemalt praegu juhib laeva siiski inimene , mitte elektroonika . </s> </p>
<p> <s> Heino seletas asja teisiti . </s> <s> Nimelt programmeeritud tsiviilkasutusse andmisel GPS-i sisse väike viga , et keegi ei saaks seda kasutada sõjalisel otstarbel . </s> <s> ( Tänaseks on GPS-i segamine , s.t. kiirte hajutamine siiski lõpetatud . ) </s> </p>
<p> <s> Linnud pidasid meid kaluriteks ning asusid saatma meie laeva . </s> <s> Nad ootasid , mil me õnged või võrgud merre laseme ja need pärast välja tõmbame , et siis oma lõiv kätte saada . </s> </p>
<p> <s> Vaesed linnud ei aimanud , et meie tulime kaugelt Eestist ja ei tohtinud seal kala püüda . </s> <s> Nad aina ootasid ja ootasid , lendasid meiega koos väga kaua . </s> <s> Kurb oli petta tiivuliste lootusi saada kõht täis . </s> </p>
<p> <s> Huvitav , kas nad kauba- ja sõjalaevu ka saadavad ? </s> <s> Või suudavad nad laevu eristada , teavad , milliste peal hakkavad mehed kala püüdma ja milliste peal mitte ? </s> </p>
<p> <s> Meie olime kalalaev , meilt nõudsid linnud õigusega saagi seda osa , mis iidse meretava alusel neile kuulub . </s> </p>
<p> <s> Kogu aeg õhus püsida linnud ei jaksanud , vahetevahel ujusid nad lainetel laeva kõrval ning käisid mastiraal puhkamas . </s> </p>
<p> <s> Ma võin eksida , aga mulle tundus , et raal puhkepaiga saamiseks olid linnud korralikult järjekorras . </s> <s> Seal hoidsid nad nokad vastu tuult ja tukkusid ( vaatasin binokliga , ja neil olid silmad tõepoolest kinni ) . </s> <s> Aga raale mahtus neid korraga ainult seitse , ülejäänud pidid lendama või siis viivuks lainetele laskuma , aga seejärel kohe jälle õhku tõusma , et mitte laevast maha jääda . </s> <s> Muud puhkepaika kui esimese masti raa nad ei tunnistanud , ehkki laeval oli kokku kolm masti , peale selle veel korsten , lokatsiooniantennid ning trossid mastide vahel . </s> <s> Ja veel . </s> <s> Kogu aeg puhkasid linnud niimoodi , et vasakul pool masti oli kolm ja paremal neli lindu , mitte kunagi ei olnud vastupidi või kuidagi teisiti . </s> </p>
<p> <s> Inimesel läheb vaja tervet roolimaja täit elektroonikat , et merel orienteeruda , lind saab hakkama oma pisikese peaga . </s> <s> Nüüd on inimene orienteerumiseks appi võtnud sputnikud taevas , aga ikkagi sõidab igal aastal üha rohkem laevu karile või vajub niisama põhja . </s> <s> Linnud ei eksi kunagi . </s> </p>
<p> <s> Ja ehkki on püstitatud kümneid teooriad , ei oska tänini keegi täpselt ja ammendavalt vastata küsimusele , kuidas linnud orienteeruvad . </s> </p>
<p> <s> Öösel asusid kajakasarnased linnud püüdma lendkalu , keda meie laev veest välja peletas . </s> <s> Tähendab , ikkagi oli neil meist abi . </s> <s> Võib-olla nad just seda ootasidki ? </s> </p>
<p> <s> Kahetsen , et unustasin Heinolt küsida nende lindude nime . </s> </p>
<p> <s> Majandustsoonide loomise ettekäändeks Galápagose ümbruses on toodud sealsete kuulsate kilpkonnade kaitse . </s> <s> Neid elukaid jätkub siinkandis nii merele kui maale . </s> <s> ( Galápagos tähendabki hispaania keeli 'kilpkonn' . ) </s> <s> Galápagosel elavad elevantkilpkonnad , kes kaaluvad kuni 600 kilo ning kelle kilp võib olla kuni kaks meetrit pikk . </s> <s> Aga see pole veel midagi . </s> <s> Kilpkonnad on tegelikult Maa kõige vanemad loomad , kunagi olid nad kuni kuus meetrit pikad , nõnda et päris tanki sarnased . </s> <s> ( Kuna mõlemad on soomustatud ja mõlemal on ees pikk väljaulatuv osa , ühel kael ja teisel toru . ) </s> <s> Just elevantkilpkonna kilbile maanduvad tihti maismaalinnud , kes priiküüti kasutavad , sest ei viitsi ise mööda kuiva ja kuuma liiva kõndida , olgu pealegi , et kilpkonna küüt on aeglane . </s> </p>
<p> <s> Ka need kilbilsõitjad on tegelikult saagi peal väljas . </s> </p>
<p> <s> Teatavasti munevad kilpkonnad oma munad ( kurnas võib neid olla üksainus või tervenisti 170 ) liiva , kust 2-3-kuulise haudeaja järel kooruvad pojad , kes liiva peale ronivad ning kohe-kohe õiges suunas vee poole sibama hakkavad . </s> </p>
<p> <s> Kust pisikesed kilpkonnad teavad , kuspool on vesi ? </s> </p>
<p> <s> Linnud aga teavad , kuhu emakilpkonn oma munad munes ( selle nimel nad kilbil vahti peavadki ) ning asuvad kohe mere poole sibavaid vastsündinuid ründama . </s> </p>
<p> <s> Nõnda ongi ema kohus oma munadest võimalikult kaugele pageda , et linde eksitusse viia . </s> </p>
<p> <s> Galápagose maakilpkonnade hulgas on ka kuulus Grigori , vaene olend , kes juba pea 28 aastat on sunnitud olema ihuüksi , kuna ta kaasa suri ning tema jäi nii oma pisisaarele ainukeseks oma liigi esindajaks kogu maailmas . </s> <s> Kaua peab ta veel taluma üksindust ? </s> <s> See oleneb tema vanusest . </s> <s> Võib-olla sada , võib-olla 150 aastat , sest kilpkonnad võivad elada kuni kahesaja aastaseks . </s> </p>
<p> <s> Viimased uudised toovad siiski inimestele ja Grigorile rõõmu . </s> <s> Grigori võib endale teaduse abiga pojad saada . </s> <s> ( Grigorile nime panijad panid omal ajal mööda , temaga on lugu nõnda nagu kassidega Eestimaal – senikaua on isane , kuni pojad saab . ) </s> <s> Nõnda on teadus tõepoolest pika sammu edasi astunud , on võtmas sisse teise sugupoole kohta . </s> </p>
<p> <s> Huvitav , kes aga hakkab Grigori kilbilt linde eemale peletama , et linnud ei ründaks liivast koorunud ja mere poole tõttavaid kalleid teaduselapsukesi ? </s> </p>
<p> <s> Galápagose ümber ookeanis elavad jälle merekilpkonnad , kes on väga kiired ujujad , näiteks liiguvad nahkkilpkonnad meie laevast kiiremini – ligi 30 kilomeetrit tunnis . </s> <s> Ujudes nutavad nahkkilpkonnad kogu aeg soolapisaraid – nõnda imbub kehast välja liigne sool , mis sinna sattub vetikaid süües . </s> </p>
<p> <s> Vaatasin kogu aeg üle reelingu lootuses mõnd imekilpkonna näha , kuid kahjuks ei näinud . </s> </p>
<p> <s> Keegi ei kahtle , et haruldased kilpkonnad vajavad kaitset . </s> <s> Aga see pole küll eriti aus , kui kilpkonnade kaitsmine on ettekäändeks teiste riikide laevade eemaletõrjumisel . </s> </p>
<p> <s> Galápagosele pääseb kas lennukil või laeval ainult Ecuadori kaudu , nõnda on kodumaistele turismifirmadele loodud väliskonkurentsivaba monopol . </s> <s> Oma laevaga sisenemine vajaks kohaliku kalaministri luba . </s> </p>
<p> <s> Galápagose juures sai meil läbitud täpselt veerand maailma ümbermõõdust , teine veerand oli veel ees . </s> </p>
<p> <s> Kostja ja Igor õpetasid mind meremehe moodi pesu pesema . </s> <s> See oli lihtne . </s> <s> Sidusin oma rõivad nööri külge ning heitsin üle parda , lasksin neil umbes ööpäev laeva kõrval vees lohiseda . </s> <s> Tõesti , efekt oli palju suurem kui pesumasina ja pulbri abil . </s> </p>
<p> <s> Nüüd lülitan ma kodus televiisori alati teisele kanalile , kui juhtun pesumasina või pesupulbri reklaami nägema . </s> <s> Ah , mis te seal jahute , mina tean märksa paremat moodust pesu puhtaks saada ! </s> </p>
<p> <s> Siis tegid Kostja ja Igor trümmi suure kümblusvanni . </s> <s> See oli juba mugavuse tipp . </s> <s> Võis võtta mullivanne nii veealuse kui veepealse masaažiga , sest vanni juures oli ka voolik , kust vett tuli väga suure survega . </s> </p>
<p> <s> Heino käskis Kostjal lülitada laeva mootor uuele režiimile . </s> <s> Nüüd kulus kütust 98–101 liitrit tunnis , aga see-eest tõusis kiirus 9,5 sõlmelt 11 sõlmele , järelikult peaksime Tongale jõudma 4-5 päeva varem . </s> </p>
<p> <s> Iga paari päeva tagant lükkasime kella tunni võrra tagasi , et viia vööndiaeg ja laeva aeg sünkrooni . </s> </p>
<p> <s> 31 . juulil kell 21.20 ületasime ekvaatori . </s> <s> Korraks vilksas GPS-süsteemi koordinaatidelugejal kaheksa nulli – 00 kraadi , 00 minutit , 0,000 sekundit . </s> <s> Kahjuks ei suutnud silm fikseerida , kas arvuti pidas neid nulle põhja- või lõunalaiuseks . </s> <s> Või oli ta koguni nii tark , et näitas nullide taga NS , kuigi muidu näitab laiuskraadinumbrite järel kas S-i või N-i ? </s> <s> Ekvaator on ainuke koht maakeral , kus N ja S võivad koordinaatide märkimisel olla kõrvuti , sest ekvaator poolitab Maa lõuna- ja põhjapoolkeraks . </s> </p>
<p> <s> Sõitnuks me üle ekvaatori 5 kraadi lääne pool , olnuksid numbrid kuvaril veelgi efektsemad – lisaks kaheksale nullile veel 100 kraadi , 00 minutit ja 0,000 sekundit läänepikkust . </s> <s> Nüüd jäi meie läänepikkuseks ainult 95 kraadi , 11 minutit ja peotäis sekundeid . </s> </p>
<p> <s> Meie tüürimees Ivoga ületasime ekvaatori esimest korda elus . </s> <s> Heinol , Kostjal ja Igoril on tulnud seda teha korduvalt . </s> </p>
<p> <s> Ometi on siin üks pisike nüanss . </s> </p>
<p> <s> Heino juhitavad laevad on sõitnud üle ekvaatori mitu korda , ka mees ise on seda palju kordi teinud , ent pole kunagi varem juhtunud ületama ekvaatorit laeval . </s> <s> Ikka on ta valinud operatiivsema võimaluse , jätnud laeva tüürimeeste hoolde ning lennukil oma laevast ette või laevale järele lennanud . </s> </p>
<p> <s> Nõnda ületas siis Heinogi ekvaatori esimest korda merel . </s> <s> Ja muidugi tuli meie esmakordset ekvaatoriületust kombekohaselt tähistada . </s> </p>
<p> <s> Heino oli Neptunuseks , Kostja ja Igor assisteerisid teda . </s> </p>
<p> <s> Ivot ja mind oleks vana mereseaduse järgi pidanud kiilu alt läbi tõmbama , aga kuidas sa seda teed , kui vesi ümberringi kihab haidest ja teistest meremõrtsukatest ? </s> </p>
<p> <s> Nõnda määriti meie riided rasva ja tavotiga kokku , meid endid kasteti koos riietega kümblusvanni , seejärel pidime jooma pudelitäie soolast ookeanivett . </s> </p>
<p> <s> Kui meie tseremoonia oli lõppenud , kastis Neptunus ennast ka ise vanni , et mäng oleks korrektne , nüüd sai ekspeditsiooniülemgi oma " paberid puhtaks " , nüüd oli temagi ametlikult ekvaatoriületanu . </s> </p>
<p> <s> Kõige üllatavam oli mõnus jahedus . </s> <s> Ekvaatoril oligi meie teekonna kõige jahedam punkt . </s> <s> Niisugust kingitust küll ei oleks osanud Neptunuselt oodata . </s> <s> Valitses tuulevaikus , vesi oli kui peegel , ookeani pind kõikus ainult väärikates ja rahulikes põhjalainetes . </s> </p>
<p> <s> Ja pisut hiljem kraanist vett lastes nägin , et vastab tõele asjaolu , millest olin kuulnud , kuid mis kujutluses tundus veider . </s> <s> Nimelt voolab lõunapoolkeral vesi kraanikausist alla tõesti vastupidises suunas kui me iga päev oleme nägema harjunud , jättes nõnda ka mulje , nagu tõuseks hoopis üles . </s> </p>
<p> <s> Kuulsin Heinoga vesteldes , et tema vanaisa oli Eesti ajal Narva linnapea . </s> <s> Sealt siis ekspeditsiooniülema väärikus ja rahu . </s> <s> Vanaisa eestistaski oma perekonnanime Hermann Härmatiks . </s> </p>
<p> <s> Vanaisa olnud lapsepõlves tõeline autoriteet . </s> <s> Oma esimesed kaladki püüdnud Heino koos vanaisaga Narva jõest . </s> <s> Vanaisa olnud kirglik kalamees , vanaisa hobi sai Heinole elukutseks . </s> </p>
<p> <s> Sõitsime mööda Takume atollist , nägime , kuidas niudevöödega inimesed lehvitasid meile kaldal palmipuude all . </s> <s> Aga millega nad lehvitasid ? </s> <s> Olid need palmilehed ? </s> <s> Või lipud ? </s> <s> Ei tea . </s> </p>
<p> <s> Selle atolli juurde unistab jõuda selline mitmekülgselt andekas mees nagu Peeter Volkonski , keda mul on au lugeda oma sõprade hulka . </s> </p>
<p> <s> Kunagi kandis see atoll Volkonski nime , nõnda ristis selle Saaremaal sündinud Fabian Gottlieb Bellingshausen , kes avastas oma ümbermaailmareisil aastatel 1819–1821 siinkandis palju saari ja atolle . </s> </p>
<p> <s> Usun , et lugeja teab , mis on atolli ja saare vahe . </s> </p>
<p> <s> Atoll on rõngassaar , korallrahu ( korallriff ) , mis asetseb veealusel kõrgendikul , peamiselt kunagise veest väljaulatunud vulkaani ümber . </s> <s> Miljonite aastate jooksul on vulkaan koos oma kraatriga pikkamisi ookeani tagasi vajunud , ent ümber vulkaani kasvama hakanud riff on püsima jäänud , sellest on rõngakujuline saar moodustunud . </s> <s> Riff kasvab päris kiiresti – aastas keskmiselt 3 sentimeetrit . </s> <s> Riff ei kasva kunagi palju kõrgemale veest ( maksimum poolteist meetrit ) , sest sealne elu nõuab pidevalt ookeanivett . </s> <s> Rifid jaotataksegi kolmeks – veepealseteks , veealusteks ning veepinnaga ühekõrgusteks riffideks . </s> <s> Tuul võib rifile tuua liiva või mulda , samuti seemneid , ning nõnda võib rifist tekkida päris ehtne saar , seal võivad hakata kasvama palmid ja muu taimestik . </s> </p>
<p> <s> Atolli sees on järvetaoline moodustis , laguun . </s> <s> Tõsi küll , laguuniks nimetatakse ka veekogu meres oleva vulkaani kraatris , samuti ookeaniga või avamerega ühenduses olevaid madalaid veekogusid pärissaartel või vajuvatel rannikutel , nende vee soolsus ja temperatuur erinevad avamere omast . </s> </p>
<p> <s> Saart ja atolli eristab aga asjaolu , et saar koosneb ikkagi peamiselt elutust ainest , olgu siis liivast , kivist , mullast , vulkaanilaavast või millest tahes . </s> <s> Atoll ehitub aga korallidest , mis esmapilgul tunduvad väikeste kividena , kuid tegelikult on tuhandete kunagi elus olnud tillukeste korall-loomakeste ja korallpolüüpide skeletid . </s> <s> Need umbes ühe millimeetri kuni ühe sentimeetri suurused loomakesed elasid vee all kolooniatena , nende pehmet liha ümbritses õõnes skelett , loomakeste surres moodustus skelettidest riff . </s> </p>
<p> <s> Nõnda on atoll tegelikult surnud loomakeste luukerehunnik , mille ots ulatub väga lähedale vee pinnale või ka vee peale . </s> </p>
<p> <s> Mis loomad need niisugused on ? </s> </p>
<p> <s> Polüübid on lähedased sugulased meduusidele , mõlemad on ainuõõssed hüdraloomad . </s> <s> Polüübid on silindrilise kujuga ja kinnitatud substraadile nõnda , et suu ja saaki püüdvad kombitsad sihivad ülespoole . </s> <s> Enamik polüüpe on koloonialised loomad , üksikult elavad vähesed ( hüdralised ja meriroosilised ) . </s> <s> Polüübid kinnituvad merepõhja pinnasele , meduusid aga ujuvad vabalt ringi . </s> <s> Meduusid on vihmavarjukujulised , nende suu ja kombitsad on allapoole suunatud . </s> <s> Meduusid tekivad harilikult polüüpidest pungudes . </s> <s> Ainuõõssed on lihatoidulised ja püüavad oma saaki kõrverakkude abil . </s> <s> Need rakud kõrvetavadki , nõnda et paljajalu korallidel kõndida ei saa . </s> <s> Mõne liigi ( näiteks merinõges , täringmeduus , meriherilane ) kõrvetus võib halvata või isegi tappa supleva inimese . </s> </p>
<p> <s> Meduusid liiguvad raketi põhimõttel . </s> <s> Lihaste kokkutõmmetega suruvad nad vee oma kuplitaolise kummiku alt järsult välja , vee liikumisel tekkiv reaktiivjõud tõukab meduusi vastassuunas . </s> </p>
<p> <s> Meriroosid näevad välja nagu kaunid ja ohutud veealused taimed , tegelikult on aga päris kurjad kiskjad , kes oma kõrvetavate kombitsatega püüavad väikesi kalu ja selgrootuid . </s> <s> Meriroosid loetakse polüüpide hulka , nemad aga suudavad oma elupaika muuta , liikudes aeglaselt mööda merepõhja . </s> <s> Tavaliselt elavad nad üksikult , harva kolooniates , mille liikmed on naabritega koeribakest pidi seotud . </s> </p>
<p> <s> Hoopis huvitav nähtus on meripõis ehk portugali sõjalaevuke . </s> <s> Seda võib vaadelda nii ühe tervikorganismina kui ka paljudest polüüpidest ja medusoidsetest isenditest koosneva kolooniana , milles iga loom täidab erinevat ülesannet . </s> </p>
<p> <s> Just niisuguste nähtustega tutvumine on viinud mõne uurija lausa fantastilisele seisukohale – ka planeet Maa on üksainus tervikorganism . </s> <s> Selline lähenemine asetab looduskaitse hoopis teistsugusele alusele – kaitstes loodust , kaitseme me iseend . </s> <s> Looduse reostamine on justkui endal käe küljest raiumine . </s> </p>
<p> <s> Aga olgu . </s> </p>
<p> <s> Korallide lubiskelettidel võib olla äärmiselt mitmekesiseid ja keerukaid eluvorme . </s> <s> Toetav ja kaitsev lubitoes ise tekib polüüpide eritistest . </s> <s> Osa koralle justkui kasvaks üksteise peal , moodustades nagu lilli ja leheroode . </s> <s> Koralli lubiskelett suureneb aastas kuni 5 protsenti , neist moodustuvad inimese vaatepunktist küllaltki aeglaselt , ent looduse vaatepunktist väga kiiresti hiiglaslikud korallrahud , mis on elupaigaks äärmiselt mitmekesisele mereloomastikule . </s> <s> Rifid moodustavad ka hiigelpikki vallrahusid . </s> <s> Tuntuim neist , Suur Vallrahu , mis paikneb Austraalia mandri idaranniku ümber , on näiteks üle 2000 kilomeetri pikk ning asub kuni 200 kilomeetri kaugusel rannast . </s> </p>
<p> <s> Takume ( Volkonski ) atoll on muidugi üksjagu väike . </s> <s> Salajane ( nõukogude ajal oli selline täppisteos ju rangelt salastatud ) lootsiraamat toob ära Bellingshauseni laeva kunstniku joonistatud Volkonski atolli silueti . </s> <s> Muide , saarte siluetid on nagu inimeste sõrmejäljed , need ei kordu mitte kunagi . </s> <s> Just sellepärast olidki meresõitudel enne fotograafia kasutuselevõtmist alati kaasas kunstnikud , kes saarte siluette joonistasid , et hiljem oleks võimalik avastatud saar avastamata saarte hulgast ära tunda . </s> <s> Vaiksel ookeanil polnud sellest erilist lugu , kas saar või atoll oli avastatud või avastamata , elu tollel saarel kulges ikkagi omasoodu edasi , aga see oli väga tähtis Euroopa pealinnades . </s> <s> Saare nn. avastaja võis saarele nime panna ning saare oma riigi valdusse arvata . </s> <s> Just territooriumi hõivamise õigustamiseks loodigi nn. avastamiskontseptsioon , mis parimal juhul tähendas seda , et ükski eurooplane polnud seda või teist objekti varem näinud . </s> <s> Loeme lootsiraamatut : </s> </p>
<p> <s> " Takume ( Volkonski ) atoll asub 5 miili kaugusel Raroni atolli kirdetipust , avastati 1820. aastal Bellingshauseni poolt , kaetud kogu ulatuses tiheda metsaga , erandiks on kirdetipp , mis on paljas . </s> <s> Atoll on kogu ulatuses ümbritsetud rifiga , mis kirdeküljes kaob vee alla . </s> <s> Väga lähedal Ohoma saarekesel on Tehamu küla , kus elab 21 inimest . </s> <s> Rohkem inimesi on saarel ainult kopra ( kookospalmi viljade ) korjamise ajal. </s> <s> Saar ja atoll on nõnda lähestikku , et merelt on neid kahte võimatu eristada . </s> <s> Volkonski atolli laguuni pääseb kaht teed pidi , mõlemad on madalad , läbitavad ainult paatidele . </s> <s> Mõõna ajal on mõlemad läbipääsud päris kuivad . </s> <s> Üks ühendus asub atolli loode- ja teine edelaküljel . </s> <s> Lõuna- ja läänetuulte puhudes pääseb rifile ainult põhjatipu kaudu . </s> <s> Silmas tuleb pidada asjaolu , et ümber atolli voolab tugev läänehoovus ... " ja nii edasi ja nii edasi . </s> <s> Ainuüksi selle pisikese atolli kohta 2 lehekülge tihedat teksti – kust puhuvad tuuled ( need on kuude kaupa haruldaselt püsivad ) , kus on võimalik end ankrusse seada , kuidas voolavad veed ümber saare . </s> </p>
<p> <s> Ja sellist informatsiooni sisaldab see raamat tuhandete atollide , saarekeste ja riffide kohta ! </s> </p>
<p> <s> Rääkisin Heinole sõber Volgi unistusest . </s> <s> Ka Heino peab mehest kui näitlejast ja lauljast lugu . </s> <s> Heino laskis peatuse teha , tõime atolli laguunist pudelitäie vett , Heino korkis pudeli ilusti kinni , varustas etiketi laeva templi ja oma allkirjaga . </s> <s> Olgu etteruttavalt öeldud , et pärast reisilt naasmist külastasin septembrikuu ühel kenal päeval suurvürst Peeter Volkonskit ja suurvürstinna Maria Volkonskojat ( sündinud krahvinna Maria Panova ) nende Tartu kodus Annelinnas ning andsin kingituse üle . </s> <s> Kunagi varem ei olnud ma kellelegi pudelit vett viinud , aga seekord läks vesi asja ette , oli etem viinast . </s> <s> Tahaksin loota , et suurvürst ja suurvürstinnagi jõuavad kord oma atollile . </s> </p>
<p> <s> Kindlasti vajab atolli nimi selgitust . </s> </p>
<p> <s> Ka teised lähedal paiknevad atollid kannavad ( õigemini kandsid ) 1812. aasta , Napoleoni-vastase Isamaasõja kangelaste nimesid – Volkonski atolli kõrval on Kutuzovi ( nüüd Makemo ) , Barclay de Tolly ( Raroia ) , edasi tulevad Kotzebue ( Aratika ) , Araktšejevi ( Fanagatau ) ja teised atollid . </s> <s> Kõik need ristiti seitse-kaheksa aastat pärast Venemaale suurt kuulsust toonud sõda , ajal , mil Vene armee Pariisi jõudis , millest hilisemad Vene valitsejad edaspidi ainult unistasid . </s> <s> Diplomaatiliste trikkide abil jäid atollid siiski prantslastele , kellele Napoleoni vastu sõdinud Vene sõjameeste nimed muidugi ei sobinud , aga samas keelas rahvusvaheline tava ja õigus atolle ümber ristida . </s> <s> Sellel keelul on siiski üks erand – kord juba ristitud saari tohib ümber nimetada ainult siis , kui neile antakse tagasi nende õiged , pärismaalaste poolt pandud nimed . </s> <s> Nõnda ei saanudki prantslased saartele panna oma kuulsuste nimesid , pidid ennistama Polüneesia nimed , millest Bellingshausenil oma reisi ajal aimugi polnud . </s> <s> Siiski on Bellingshauseni pandud nimed säilinud väga täpsetel kaartidel ja lootsiraamatuis , kus need on sulgudesse pandud , meenutamaks kolonisaatorite edevust ning veidral moel ka seda , kuidas kahe edevuse konkurentsis säilisid atollide õiged nimed , ehkki ei venelased ega prantslased ole seda soovinud . </s> </p>
<p> <s> Üks nendest sadadest atollidest on eesti kirjanduseski oma koha leidnud . </s> <s> Selle nimi on Rapanui ning sellel toimub Uku Masingu romaani " Rapanui vabastamine ehk Kajakad jumalate kalmistul " tegevus . </s> <s> Ja kes soovib lugeda inimeste elust , uskumustest ja kultuurist atollidel , lugegu see teos läbi , sest Uku Masing oli geenius , keda ei ahistanud kitsarinnaline rassistlik uhkus . </s> <s> Uku Masing pidas polüneeslastest lugu ning on nende elu ka kirjeldanud austusväärsel viisil . </s> </p>
<p> <s> Võib-olla kõige kuulsam ja markantsem on Mururoa atoll . </s> </p>
<p> <s> Teatavasti korraldasid prantslased selle all veel üsna hiljuti oma aatomipommikatsetusi . </s> </p>
<p> <s> Selles on midagi saatanlikku . </s> <s> Atollid koos helesinine veega nende ümber meenutavad paradiisi , kogu õhustik kiirgab puhtust ja helgust . </s> <s> Ja siin katsetas inimene oma kõige jõledamat leiutist ! </s> </p>
<p> <s> Täppiskaardile ongi märgitud , et 35 miili raadiuses ümber Mururoa atolli on keelatud igasugune meresõit , lootsiraamat hoiatab ka mürgiste kalade eest . </s> </p>
<p> <s> Ent Tonga kuninga Taufa'ahau Tupou IV eluraamatust loen hoopiski kummalist lugu . </s> <s> Ajal , mil kogu maailm prantslaste tuumakatsetuste peale vihastas , ajal , mil Pariisis ja mujal voogasid protestidemonstratsioonid , võttis Tonga kuningas heaks ja viibis Prantsusmaa presidendi ja valitsuse rõõmuks aatomipommi katsetuse ajal Mururoal . </s> <s> Hiljem teatas kuningas tervele maailmale , et katsetused on absoluutselt ohutud ! </s> </p>
<p> <s> ( Huvitav , miks neid siis Eiffeli torni all Pariisis ei tehta ? </s> <s> Katsetajatel oleks hea lähedal tööl käia , poleks tarvis mitu kuud mööda merd või terve päeva õhus sõita ... ) </s> </p>
<p> <s> Kuningat õnnitlesid Prantsusmaa president ja peaminister , aga tegid seda igaks juhuks eemalt , telefoni teel . </s> <s> Kumbki neist pole atollil viibinud ei katsetuste ajal ega igaks juhuks ka hulk aega pärast viimast pauku . </s> </p>
<p> <s> Siiski võib mõlemat riiki ja nende valitsejaid mõista . </s> </p>
<p> <s> Prantsusmaa ei suudaks tavarelvastust kasutades iialgi potentsiaalsele vaenlasele vastu seista , Prantsusmaal peab olema tuumapomm , kui ta tahab püsida suurriikide nimistus . </s> <s> ( Iseasi , kas Prantsusmaal on tarvis olla suurriik või mitte . ) </s> </p>
<p> <s> Tonga ja tema kuningaga on lood aga keerulisemad . </s> </p>
<p> <s> Kõik Vaikse ookeani väikeriigid on suuremal või vähemal määral ülalpeetavad , olgu nad asumaad , pooliseseisvad või päris iseseisvad nagu Tonga . </s> <s> Ülalpeetav võib aga sattuda ülalpidajast sõltuvusse . </s> <s> Sellest vabanemiseks või vähemalt selle mõju vähendamiseks on ainult üks võimalus – saada ülalpidamist õige mitmest allikast . </s> </p>
<p> <s> Tonga eest olid varem hoolitsenud Uus-Meremaa ja Austraalia , vähemal määral ka USA ja Suurbritannia . </s> <s> Pärast seda , kui kuningas tuumakatsetuse ajal Mururoal viibis , hakkas väga suurt abi osutama Prantsusmaa . </s> </p>
<p> <s> Muide , see mäng kestis edasi . </s> </p>
<p> <s> Pärast Prantsusmaa majandussüste vähenes Uus-Meremaa ja Austraalia abi , sest mõlemad riigid protestisid ägedalt Prantsusmaa tuumakatsetuste vastu . </s> </p>
<p> <s> Kuninga vastus oli kiire . </s> </p>
<p> <s> Äkki tuli Tongale N. Liidu kõrgetasemeline delegatsioon , Tonga Kuningriik ja N. Liit sõlmisid kokkuleppe , mille järgi Tongale ehitati N. Liidu sputnikute jälgimise jaam , juttu oli ka teistest N. Liidu rajatavatest objektidest . </s> </p>
<p> <s> Loomulikult avanesid selle peale pärani nii Uus-Meremaa , Austraalia , Jaapani kui ka USA rahakotirauad , mida kuningal oligi vaja . </s> </p>
<p> <s> Pärastpoole jutustan Tonga markantsest kuningast pikemalt , siinkohal piisab sellest , kuidas ta Mururoa atolli külastas ning mis sellest edasi sai . </s> </p>
<p> <s> Jälle saatsid meie laeva paar tundi delfiinid . </s> </p>
<p> <s> Reisi- ja loomaraamatutes kirjutatakse ikka õigust – delfiinidel on tõesti oma rühmajuht , kes kõik vigurid ees teeb , mida teised pärast juhi järel kordavad . </s> <s> Rühmajuht määrab ka rühma meeleolu ning selleks on harilikult lõbusus . </s> </p>
<p> <s> Ja juba paistis Tahiti ! </s> </p>
<p> <s> Troopikavihm pesi laevateki puhtaks lindude mustusest , nõnda ei olnud seda vaja teha minul vooliku ja harjaga . </s> </p>
<p> <s> Tahiti kohta ütleb tark lootsiraamat järgmist : </s> </p>
<p> <s> " Kõige suurem ja kõige kõrgem Ühenduse saar , asub 9,2 miili kaugusel Moorea saare kagutipust . </s> <s> Tahiti kaguosa nimetatakse Taiarapu poolsaareks , mis on maakitsuse kaudu ühenduses Taravao saarega . </s> <s> Tahiti on vulkaanilist päritolu . </s> <s> Saarel on mäeahelikud , mis hõlmavad suurema osa tema territooriumist , on sügavad orud . </s> <s> Kõrgemad mäed on harilikult kaetud pilvedega , kuid selge ilmaga nähtavad palja silmaga 80–90 miili kaugusele . </s> <s> Saar on heaks raadiolokatsiooni orientiiriks , sest on radaritel nähtav 135 miili kaugusele , selgelt eristatav 128 miili kauguselt . </s> </p>
<p> <s> Taiarapu poolsaar on palja silmaga näha 25 miili kauguselt . </s> </p>
<p> <s> Kaugelt paistab Tahiti kahe teritatud koonusena , mis asetsevad kõrvuti ning mille kaljud langevad otse merre . </s> <s> Aramaroro mägi ( 1550 meetrit ) on üks kõrgemaid saarel , asub 7 miili kagu pool saare põhjatipust . </s> <s> Saarel on palju hästinähtavaid kõrgustikke väga omapärase väljanägemisega . </s> <s> Kõrgemad tipud kõrgustikel on Aorai ( 2066 meetrit ) ja Orakena ( 2241 meetrit ) , mis asuvad peaaegu saare keskel , 7,8 ja 7,2 miili saare põhjatipust . </s> <s> Viimase nimi on Venus , sest planeet Veenus tõuseb saarelt vaadatuna taevasse alati saare põhjaosast . </s> <s> Taiarapu poolsaarel kõrgub Roniu mägi ( 1332 m ) , mis paikneb 5 miili kaugusel saare idatipust . </s> </p>
<p> <s> Tahiti kallaste ümber on madal mägismaa , vaid Taiarapu poolsaarel langevad kaljud otse merre , moodustades ligipääsmatuid seinu . </s> <s> Suurem osa Tahitist on kaetud troopikametsaga , vaid mäeküljed on täiesti taimkatteta . </s> <s> Mägede orgudes ja madalmaal kasvavad kookospalmid , aga seal on ka puuvilja- ja suhkrurooistandusi . </s> <s> Eksporditakse koprat , vaniljet ja fosfaati . </s> </p>
<p> <s> Saarel on palju jõgesid ja ojasid , aga kõik need on vähese veega ja ei ole laevatatavad . </s> </p>
<p> <s> 1996 . aastal elas saarel 135 782 inimest , saare suurim linn on Papeete linn , kus elab 35 189 inimest ning mis on administratiivseks keskuseks kõigile Prantsusmaa valdustele Vaikses ookeanis . </s> </p>
<p> <s> Kõik asundused paiknevad rannikul ja on ühendatud väga heade teedega . </s> <s> Kõikidel Prantsuse valdustel on suurepärased lennuväljad . </s> </p>
<p> <s> Tahiti saar on ümbritsetud rifibarjääriga , mille kaugus saarest on 3 kaabeltaud kuni 2 miili . </s> <s> Enamik korallrahust ( ehk rifibarjäärist ) on vee kõrgune ja on näha ainult kui lainemurd . </s> <s> Paljudes kohtades on sügavad läbipääsud . </s> <s> Korallrahu ja kalda vahel on laguun sügavusega 50 meetrit . </s> <s> Laguuni sügavamad lahed on rifi poolt kaitstud lainetuse eest , korallrifile on ehitatud sadamakaid ja linnatänavad , mis ühendavad sadamat kesklinnaga . </s> <s> Laguuni paljud lahed on üksteisega ühendatud sügavate ühendusteede kaudu , aga neil navigeerimine on raske ning nõuab kohalike olude tundmist . </s> <s> Laguunis on suurepäraseid kohti ankrus püsimiseks . </s> </p>
<p> <s> Tuuled Tahitil on äärmiselt püsivad nagu kogu Vaikses ookeanis . </s> <s> Jaanuarist maini puhuvad Tahitil ja selle ümbruses põhjakagu- ja põhjaloodetuuled , maist septembrini täiesti püsiv kagupassaat , septembrist detsembrini idatuuled . </s> </p>
<p> <s> Tahiti põhjaküljel valitseb idahoovus , lõunaküljel kaguhoovus , tugevate idatuulte mõjul võib hoovuse vool muutuda vastupidiseks . </s> <s> " </s> </p>
<p> <s> Jäime ööseks ankrusse laguunis . </s> <s> Taevasse ilmus Lõunarist . </s> <s> Väga mõnus oli vööritekil selili lebades jälgida , kuidas tähed ilmuvad pilvede tagant ja kuidas nad taas sinna kaovad . </s> </p>
<p> <s> Ja kui palju langevaid tähti ! </s> </p>
<p> <s> Kummastav ja mustjas Lõunamere taevas keset ookeani annab mõtetele sügavama dimensiooni . </s> </p>
<p> <s> Kas Kõigekõrgem on olemas ? </s> </p>
<p> <s> Sellegi päeva õhtul kerkis kiiresti täherikkasse taevasse Veenus , et sealt veel enne südaööd kaduda . </s> </p>
<p> <s> Ma ei jõua kunagi küllalt imetleda tähetarku ( Galileid , Keplerit , Brunot , Kopernikut jt. ) , kes ainuüksi Kuu , planeetide ja tähtede vaatlemise põhjal suutsid kirjeldada Maa pöörlemist ja tiirlemist ning meie päikesesüsteemi . </s> <s> Mulle tunduvad nende meeste avastused palju geniaalsemad Einsteini üldistustest . </s> </p>
<p> <s> Mõnikord mõtlen , et võib-olla tuli neile peale ilmutus , mis avas nende jaoks kogu suure tõe . </s> </p>
<p> <s> Aga juhul , kui see oli ilmutus , pidi see olema Piibli-vastane ilmutus , sest Piiblis kirjeldatakse päikesesüsteemi siiski teisiti , kui see paikneb suures looduses ( kosmoses ) tegelikult . </s> </p>
<p> <s> Tõusin vööritekil püsti , pilkases pimeduses nägin kaldal tuledesäras linna , nägin , kuidas see linn mäkke ronib , nägin , kuidas katkematu autode kett voogab kaldapealsel . </s> </p>
<p> <s> Ja need autod sõidavad korallrahule ehitatud tänavail ! </s> </p>
<p> <s> Selle linna nimi on Papeete ning see on Lõunamere suurim linn . </s> </p>
<p> <s> Uus ja võõras linn erutas meeli . </s> </p>
<p> <s> Papeete </s> </p>
<p> <s> Tahiti saare nime on eesti keeles kirjutatud kolme moodi – kõigepealt polüneesia keelele kõige täpsemini vastavalt ( prantsuse transkriptsiooni järgi ) Tahaiti ( keskmisel i-l on mõnikord veel kaks punkti peal ) , seejärel väga eestipäraselt Tahiiti ning nüüd viimasel ajal juba Tahiti , nagu praegu kirjutab terve maailm , ka prantsustunud tahitilased . </s> <s> Tahiti rahvuslased kirjutavad siiski veidi teistmoodi . </s> <s> Veelgi keerulisemad muutused on läbi teinud pealinna Papeete nimi . </s> <s> Küll on seda kirjutatud Papaite , Papeite jne. , kuni võitis kõige lihtsam ja häälduspärasem variant . </s> </p>
<p> <s> Sama sassis kui nimed on saare avastamislugu , mis heidab eelkõige varju siiski avastamiskontseptsioonile endale . </s> </p>
<p> <s> Ei saa ju avastada midagi sellist , kus inimesed ees on ! </s> </p>
<p> <s> Juba inimeste olemasolu ühel saarel annab tunnistust sellest , et saart ei anna enam avastada ning kui keegi ikka kangesti püüab seda teha , siis järelikult ei pea ta saare elanikest lugu . </s> </p>
<p> <s> Mõtleme hetkeks : mis siis , kui keegi küsiks meie käest , kes avastas Eesti ning kunas seda tehti ? </s> <s> Loomulikult me solvuksime , sest silmas peetaks alati kedagi , kes tulnud kuskilt Lääne-Euroopast . </s> </p>
<p> <s> Tahiti ja teiste Lõunamere saarte lapsed on aga pidanud koolis pähe tuupima oma saarte " avastajate " nimesid , olgugi et isalt pojale jutustatava ajaloo toel mäletavad nad aegu saarel enne nn. avastamist , teavad oma sugulasi , kes siis elasid . </s> </p>
<p> <s> Veelgi naljakam on lugu siis , kui nn. avastaja kohale pretendeerijaid on mitu . </s> </p>
<p> <s> Aga Tahiti puhul on see täpselt niimoodi . </s> </p>
<p> <s> Lööge lahti ükskõik missugune hispaaniakeelne teatmeteos ning seal seisab sees , et Tahiti saare avastas Hispaania meresõitja Pedro Fernández de Quirós , kes alustas 1606. aastal Limast sõitu , et " taevale hingi ja Hispaania kuningale maid võita ning sooritada kangelastegusid iseenda kuulsuseks " . </s> </p>
<p> <s> Nõnda jõudiski Fernández de Quirós oma purjelaevaga saarele , mille ta ristis Sagittariaks ning loomulikult kuulutas ta selle pidulikult Hispaania omandiks , sest tema laev oli Hispaania oma ning ta sai Hispaanialt palka . </s> </p>
<p> <s> Enamik mitte-Hispaania allikaid peab aga Fernández de Quiróse avastusi kas päris pettuseks või väidab neutraalsemalt , et toonased mõõteriistad , mis laeva ja nn. avastatud maa asukoha määrasid , olid nõnda ebatäpsed , et nende järgi on ikkagi võimatu öelda , kus laev asus ja millise maa kapten juhuslikult avastas . </s> </p>
<p> <s> 160 aastat hiljem aga läheb päris ägedaks rebimiseks . </s> </p>
<p> <s> Nn . maadeavastamise aeg hakkas juba otsa saama , aga vägevad mehed tahtsid ikka veel realiseerida isiklikku auahnust , riigid soovisid allutada endale uusi territooriume ning kirikud vajasid iseenese õigustamiseks platsi misjonitöö tegemiseks . </s> </p>
<p> <s> Inglise allikate järgi avastas Tahiti kapten Wallis , kes väidetavalt maabus 1767. aastal ning maale astudes kuulutas kauni troopikasaare kohe piduliku proklamatsiooniga igaveseks ajaks Inglise kuninga valduses olevaks , ristis selle Kuningas George Kolmanda nimeliseks . </s> </p>
<p> <s> Vahva mees tegi seda inglise keeles , sest mingit muud keelt ta ei osanud ega tahtnudki osata , ning tahitilased ei saanudki aru , et neile on ootamatult sülle langenud õnn olla kõigi aegade kõige suurema riigi osaks . </s> </p>
<p> <s> Aga pole viga ! </s> </p>
<p> <s> Kaheksa kuud hiljem oli platsis Inglismaaga ägedalt konkureeriv Prantsusmaa ning Prantsuse allikate järgi avastas saare hoopis kapten de Bougainville , kes andis saarele nimeks Nouvelle Cythére ja proklameeris selle igaveseks ajaks Prantsusmaale kuuluvaks . </s> </p>
<p> <s> Kujutage ette , et teie korterisse astub lahtisest uksest kella andmata sisse tõmmu , teie meelest veidralt riietunud mees ning räägib teie esikus pidulikul häälel midagi omas keeles , mida teie ei mõista . </s> <s> Seejärel hakkab ta teie korteris tundma end nagu kodus , kuid mõne aja pärast siiski lahkub . </s> </p>
<p> <s> Paari kuu möödudes tuleb teie korteri esikusse teine tõmmu mees enam-vähem sama veidras riietuses ning räägib jälle midagi piduliku häälega ning väga tähtsal ilmel . </s> </p>
<p> <s> Kuidas te asjasse suhtute ? </s> </p>
<p> <s> Te peate neid mehi hulludeks ning tunnete neile kaasa . </s> </p>
<p> <s> Aga mis siis , kui te ühel kenal päeval mõistate , et tulijad kuulutasid teie korteri enda omaks ? </s> </p>
<p> <s> Küllap te siis kahetsete , et sissemarssijat kohe minema ei ajanud . </s> </p>
<p> <s> Aegade suurim ja osavaim meresõitja James Cook tegi Tahitil peatuse kõigil oma kolmel reisil ( 1769–1778 ) ning tõi kohe esimeselt Tahiti-külastuselt Londonisse kaasa enda meelest ümberlükkamatu argumendi – tahitilase O May , kellele Londonis anti euroopalik haridus ning keda hiljem kasutati ära saare Inglismaale meelepärasel koloniseerimisel ja kristianiseerimisel . </s> </p>
<p> <s> Ka kuuldi O May'lt , kuidas on saare õige nimi – O Tahiti . </s> </p>
<p> <s> Nägime juba eespool , et pärismaalaste nimepruuk võetakse tarvitusele juhul , kui konkurentsi sattuvad kahe kolonisaatori pandud erinevad nimed . </s> <s> Nõnda juhtus Tahitigi puhul , ainult et ikkagi pisikese " aga " -ga . </s> <s> Mida teha siis , kui rahvuslik kirjapilt on kolonisaatorite poolt vigaselt üles kirjutatud ning sellisena käibele läinud ? </s> <s> Silpi O peeti indoeuroopa keelte eeskujul artikliks , ja kuna nendes keeltes artiklit pärisnimede ees ei tarvitata , siis korrigeeriti O Tahiti'gi nimi nn. õigemaks ning nõnda tuligi kasutusse Tahiti . </s> <s> Tahiti rahvuslased kirjutavad siiski O Tahiti . </s> </p>
<p> <s> Eestis on omaks võetud ÜRO printsiip – kohanimede rahvuslik kirjapilt on ka selle rahvusvaheliseks kirjapildiks . </s> <s> Aga mida teha siis , kui rahvuslik kirjapilt on kolonisaatorite poolt vigaselt üles kirjutatud ning sellisena käibele läinud ? </s> </p>
<p> <s> Pariisi ja Londoni saagijagamisel , mida asjaosalised ise aumeeste kokkuleppeks pidasid , jäid aastal 1838 Prantsusmaa valdusesse Tuulealused ( Tahiti , Moorea , Makatea ja Maio ) saared , 1887. aastast aga ka Tuulepealsed ( Huahine , Raiatea , Tahaa , Bora Bora ja Maupiti ) saared , seega kogu Seltsisaarestik , mis tollest ajast kannab ametlikku nime Prantsuse Polüneesia , sest Seltsisaarestiku nime pani James Cook , kes tegi seda Londoni Kuningliku Seltsi auks . </s> <s> Viimasel ajal tarvitatakse siiski üha enam polüneesia nime Tuomotu . </s> </p>
<p> <s> Jätkame võrdlust korterissetungijaga . </s> <s> Kujutage ette , et need kaks meest , kes teie esikus segast juttu ajasid , lepivad seejärel teie selja taga kokku , kummale neist teie korter jääb , ning nimetavad seda veel džentelmenide kokkuleppeks ! </s> </p>
<p> <s> Maailm on ikka tõesti pööraselt absurdne . </s> </p>
<p> <s> Prantsuse ja Inglise kolonisatsioonil oli siiski suur erinevus . </s> <s> Inglased jätsid harilikult paika kohaliku ülikkonna , prantslased aga asendasid selle oma administratsiooniga . </s> <s> Inglased jätsid igal pool üle maailma pisiasjad kohapeal otsustada , Pariis aga nõudis oma bürokraatiaaparaadilt kuulekat allumist . </s> </p>
<p> <s> Tänaseks päevaks on enam-vähem kõik Inglismaa Okeaania-valdused saanud iseseisvateks riikideks , Prantsusmaa on aga oma asumaad Okeaanias säilitanud . </s> </p>
<p> <s> Mida teha , kui te peaksite sattuma ootamatult mõnele Lõunamere saarele ning te ei tea , mis riigile saar kuulub ? </s> </p>
<p> <s> Soovitan lugejale kirvereeglit , mis kehtib umbes 90 protsendil juhtumeist . </s> <s> Vaadake kõigepealt , milline on saarel liiklus – kas parem- või vasakpoolne ? </s> </p>
<p> <s> Kui liiklus on parempoolne , siis on asi selge – saar kuulub kas Prantsusmaale või USA-le . </s> <s> Kui vasakpoolne , siis on saar iseseisev , sest oli varem Inglismaa omand , valdust hooldasid Inglismaa dominioonid , olgu siis kas Uus-Meremaa või Austraalia . </s> </p>
<p> <s> On paar erandit , neiks on Briti-Prantsuse või siis USA-Uus-Meremaa ühisvaldused . </s> <s> Aga ka nende kuuluvus ei jää hoolikal liikluse jälgimisel saladusse , sest neil saartel sõidab igamees oma masinaga , nagu süda lustib – kui talle meeldib Inglismaa või Uus-Meremaa , siis ajab ta oma auto vasakpoolse teepeenra äärde , kui Prantsusmaa või USA , siis sõidab ta tee paremal poolel . </s> </p>
<p> <s> Veel 1960–80-ndail aastail kippusid kõik valdused saama iseseisvaks . </s> <s> Oma riik arvati olevat võluvahend , mis kõik probleemid lahendab . </s> <s> Tänaseks päevaks on aga selline suhtumine muutunud . </s> </p>
<p> <s> USA Okeaania asumaad ( Havai , Guam , Ameerika Samoa ) ja Prantsusmaa Okeaania asumaad ( Prantsuse Polüneesia , Uus-Kaledoonia ning Wallis ja Fatuna ) elavad tunduvalt rikkamalt kui iseseisvad või pooliseseisvad Okeaania riigid Fidži , Tonga , Paapua , Nauru , Kiribati , Vanuatu , Mikroneesia Föderatsioon ( Caroline'i saared ) . </s> </p>
<p> <s> Põhjuseks on asjaolu , et emamaad peavad asumaid ülal . </s> </p>
<p> <s> ( Meilgi on inimesi , kes ütlevad , et kui me oleksime taasiseseisvumisega mõne aasta viivitanud , siis oleks Moskva meile ehitanud uue " Estonia " teatrimaja , Kunstimuuseumi ja veel midagi lisaks ... ) </s> </p>
<p> <s> Okeaanias kannab see süsteem head vilja . </s> </p>
<p> <s> Tahitile ( nagu kõigile Prantsusmaa asumaadele ) laieneb kogu Prantsusmaa sotsiaalabisüsteem , mis on maailmas Rootsi järel üks eesrindlikumaid . </s> <s> Ja tahitilased on sellega väga rahul , iseseisvust nõuab seal vaid käputäis fanaatikuid , kes täiesti vabadel valimistel vaid mõne protsendi hääli korjavad . </s> </p>
<p> <s> Tahitil on umbes 30-40 protsenti elanikest töötud , kuid mitte kuskil ei näe te nii palju kalleid autosid kui seal , tahitilased müristavad oma kaunil saarel ringi kaunite autodega – Toyota džiipidega . </s> <s> Uhked ja säravad sõiduriistad meeldivad eriti töötutele . </s> </p>
<p> <s> Asi on selles , et Tahiti töötu saab sama suurt abiraha nagu Pariisi töötu , kuigi Tahitil on elukallidus tunduvalt madalam kui Pariisis . </s> <s> Tahiti külades on elukallidus õigupoolest nulli lähedal , sest neil , kellel puudub auto , ei olegi millegi muu kui riietuse peale raha kulutada . </s> </p>
<p> <s> Ometi ei saa tahitilasele maksta abiraha vähem , sest juhul , kui sotsiaalministeerium Pariisis hakkaks seda tegema , järgneks Tahiti poolt kohe süüdistus rassismis , mis tänases maailmas on üks rängemaid . </s> <s> Häbistatuks osutuks kogu Prantsusmaa , uuenduse sisse viinud sotsiaalminister kaotaks kohe koha , küllap langeks terve valitsus . </s> </p>
<p> <s> Veel kuni 1970-ndate aastateni domineerinud valge rassi kultus valgete hulgas on tänaseks unustatud , jõutud on sinnamaani , et inimesed , kes kuuluvad mittevalgesse rassi , kasutavad oma nahavärvi oma huvides . </s> </p>
<p> <s> Iseseisvusfanaatikute rahuldamiseks on Tahitil oma lipp ja vapp , kõik avalikud sildid on kakskeelsed – esikohal prantsuse , teisel kohal polüneesia keel . </s> </p>
<p> <s> Ülalpeetavate asumaade kõrgem elatustase on viinud selleni , et iseseisvunud riigid püüavad asumaade kombel saada ülalpeetavaiks ning mõneti on see neil ka õnnestunud . </s> </p>
<p> <s> Sellest , kuidas Tonga kuningas aatomipommi katsetuste ajal Mururoa atollil oma riigi heaks raha kogus , oli juba juttu . </s> </p>
<p> <s> Niisuguseid markantseid näiteid on teisigi , aga neist hiljem . </s> </p>
<p> <s> Prantsusmaa asumaadel on plussiks veel see , et kõik sealsed inimesed on automaatselt Euroopa Liidu kodanikud ning võivad elada ja töötada kus tahes Euroopas . </s> </p>
<p> <s> Ja tõepoolest on väljaränne Okeaaniast koletult suur , iseseisvatest riikidest veel suurem kui asumaadest . </s> <s> Uskumatu , aga näiteks Tonga rahvaarv kahaneb aastas 2-3 protsenti , olgugi et sündimus on üks maailma kõrgemaid ning peredes on harilikult 10–15 last . </s> <s> Tahiti rahvaarv aga kasvab aeglaselt , ehkki sündimusprotsenti järgi otsustades peaks kasvama tunduvalt kiiremini . </s> </p>
<p> <s> Okeaania kompenseerib Euroopa ning USA , Uus-Meremaa ja Austraalia naiste sünnitamisloiduse . </s> <s> Ja kuna sealt rännatakse laia ilma , on need riigid loomulikult huvitatud , et immigrandid oleksid võrdlemisi kõrge haridusega ning seetõttu pannakse Okeaania haridusvõrku suuri rahasid . </s> <s> Oma riigi kooliõpilaste arv ju kahaneb aasta-aastalt ning selle arvel finantseeritakse Okeaania laste kui võimalike sisserändajate haridust . </s> </p>
<p> <s> Tahiti on pindalalt ( 1042 km² ) ainult veidi suurem Hiiumaast ( 989 km² ) , aga Tahitil elab üle 130 000 inimese , Hiiumaal ainult 9 500 , sealjuures on enamik Tahitist kaetud vulkaanilise tuha ja mägedega ning järelikult elamiskõlbmatu . </s> </p>
<p> <s> Tahiti on tõeline paradiis . </s> <s> Loodus on lopsakas ja kaunis , inimesed on rõõmsameelsed ja avalad . </s> </p>
<p> <s> Kui ei panda pahaks , siis söandaksin esitada lugejale küsimuse : mida teie arvates teeb tahitilane , kui ta juhuslikult märkab , et te tema majja sisse vaatate ? </s> </p>
<p> <s> Seda teha on muuseas päris hõlbus , sest paljudel majadel ei olegi seinu ( on ainult vaiadel katus päikese- ja vihmavarjuks ) , ja kui seinad on olemas , siis on suured uksed ja aknad ilmtingimata pärani lahti . </s> </p>
<p> <s> Mida teeks sel puhul eestlane ? </s> </p>
<p> <s> Vastus teisele küsimusele on lihtne : eestlane peletaks sissepiiluja eemale , sest tunneb , et tema privaatsust on jõhkralt rikutud . </s> <s> Veelgi enam – eestlane arvab , et võõras pilk toob ebaõnne , kaetab tema eluaseme ja loomad . </s> </p>
<p> <s> Lõunamerel on vastupidi – polüneeslased on õnnelikud , kui keegi nende vastu huvi tunneb , polüneeslane kutsub sissevaataja kohe endale külla ning pakub rõõmsal meelel kõike , mis tal on pakkuda . </s> </p>
<p> <s> Kindlasti aga näidatakse esmalt suuri raamistatud ema ja isa fotoportreesid seinal , seejärel võetakse välja rohkest kasutusest veidi narmaliseks kulunud fotoalbum ning hakatakse jutustama oma esivanematest . </s> <s> Kui külaline ise ei taipa kohe seejärel oma abikaasast ja lastest rääkida , käib esimene küsimus ilmtingimata nende kohta – juhul , kui seda juba varem ei esitatud . </s> </p>
<p> <s> Pange tähele – polüneeslane ei tunne huvi , milline on külalise sotsiaalne staatus ( mis oleks esmatähtis tänase päeva eurooplasele ) , tema tahab teada , kui suur on külalise perekond . </s> </p>
<p> <s> Esitame küsimuse : mis on inimesele tähtsam , kas positsioon või perekond ? </s> <s> Eurooplane vastaks sellele küsimusele üsna silmakirjalikult , et loomulikult perekond , pidades aga ise olulisemaks positsiooni , sest just sellest sõltuvad inimese sissetulekud ja temast lugupidamine . </s> <s> Polüneeslane vastab täpselt samuti nagu eurooplane , ent peab ka oma sisimas perekonda tähtsamaks ametist . </s> </p>
<p> <s> Polüneeslase jaoks on kõik inimesed võrdsed , kuid mõnel inimesel võib olla rohkem ja teisel vähem õnne perekonna loomisega . </s> <s> Õnn tähendab eelkõige suurt perekonda . </s> </p>
<p> <s> Oma sugulastest ei räägi polüneeslane mitte ainult kodus – ta teeb seda kõikjal , igal kohtumisel , ka päris juhuslikul , olgu teel , poes , bussis või metsas . </s> </p>
<p> <s> Minu kõige toredam elamus Tahitil oli siis , kui ma saarel jalgrattaga vurasin selle küla poole , mis oli kaua aega Paul Gauguini elukohaks . </s> </p>
<p> <s> Mind pidas ühel ristteel kinni tõmmu naispolitseinik . </s> <s> Arvasin juba , et olen rikkunud mõnd Prantsusmaal kehtivat liikluseeskirja ning mind ootab kopsakas trahv . </s> <s> Otsisin žeste , mille abil andeks paluda . </s> </p>
<p> <s> Aga ei . </s> <s> See naispolitseinik ( ta oli Tahitil suureks erandiks , sest rääkis natuke inglise keelt ) peatas mind lihtsalt oma uudishimu rahuldamiseks , ta tahtis minult küsida , mitu last mul on . </s> </p>
<p> <s> Kujutan ette , et mingi ülbe või reserveeritud Euroopa papi oleks niisugust asja veidraks komejandiks pidanud , ta oleks peataja kas läbi sõimanud või poleks teda vastusega austanud , aga mulle seesugune lihtsameelne südamlikkus meeldis . </s> <s> Vastasin , et mul on neli last , tema arvates oli seda väga vähe . </s> <s> Küsisin tema kohta , ta läks elevile , siis ütles , et tal ei olegi lapsi . </s> <s> " Tohoh ! </s> <s> Kui vana te siis olete ? " küsisin mina . </s> <s> Polüneeslase tundeid ja mõtteid võib lugeda tema näost , naispolitseinikul oli väga piinlik , ta ütles , et on juba 27-aastane , pole veel abielus , on seetõttu puutumatu . </s> <s> Miks ta siis abielus ei ole ? </s> <s> See asi jäigi mul Tahitil segaseks , sain vastuse alles Tongal . </s> <s> Ütlen juba ette , et põhjus on nõnda üllatav , et lööb lausa jalad alt . </s> <s> Naine lisas , et abielludes tuleks tal politseinikuamet maha jätta ( milles ma küll kahtlen ) ning aasta-poolteise järel laps saada . </s> <s> Seejärel hakkas ta rääkima oma sugulastest . </s> <s> Tema kaks venda olid politseinikud Marseille's , õde aga Pariisis arst . </s> </p>
<p> <s> Tahitil mõtlesin , et ehk nägi ta minus , juhuslikult möödavuhistavas jalgratturis , oma laste võimalikku isa ? </s> <s> Alles Tongal mõistsin , kui rikutud on ikka minu mõtlemine , kuidas ma lähtun otsuseid langetades oma paradigmadest , millistest polüneeslastel aimugi ei ole . </s> </p>
<p> <s> Siiski meeldis mulle tema siirus , ma jään teda mäletama väga hea tundega , ehkki ma ei saanudki teada tema nime . </s> <s> Aga milleks nimi , kui mällu on kinnistunud elus inimene ? </s> </p>
<p> <s> Endassetõmbunud ja kinnine eurooplane peab seda kõike totruseks või vähemalt naiivsuseks , aga ometi ravib just niisugune avalus neuroose ja stresse . </s> </p>
<p> <s> Eurooplane , eriti eestlane kiristab hambaid ja närib küüsi , varjab kiivalt kõike isiklikku , mis teda või tema perekonda puudutab , polüneeslane aga räägib sellest avalikult ning naerab ja naeratab kogu aeg . </s> </p>
<p> <s> Kõik meresõitjad kinnitavad , et polüneeslased on ülimalt leebe meelelaadiga , heatahtlikud , rahuarmastajad ja reipad . </s> </p>
<p> <s> Just niisugune oleks pidanud olema inimkonna tulevik , aga kahjuks läks teisiti . </s> <s> Polüneesia okupeeriti , polüneeslaste üllameelsest iseloomust sai küünikute pilkeobjekt . </s> </p>
<p> <s> Ometi areneb juurtpidi just Polüneesiast maailma mürgitanud nn. tulevikuõpetus . </s> </p>
<p> <s> Kõik uurijad kinnitavad üksmeelselt , et Polüneesia on ainus koht , kus kunagi on eksisteerinud reaalne kommunism ( just niimoodi : real communism ) – ühiskonnakord ilma omandita ja egoismita , ilma võimutungita ja rahata , kus isegi lapsed ei kuulunud perekonnale , vaid kogukonnale , kes võis emalt lapse ära võtta , kui ema ei tulnud kogukonna meelest lapse kasvatamisega toime . </s> </p>
<p> <s> ( Ka kommunismi teine pool on Polüneesias raudselt olemas – polüneeslased ei viitsi eriliselt pingutada , kui väga vaja pole , meeleldi anduvad nad mittemidagitegemisele ja naudingutele , peamiselt söömisele , tantsimisele ning varem ka seksuaalsetele rõõmudele . ) </s> </p>
<p> <s> Loomulikult polnud siin tegemist Marxi , Engelsi ja Lenini poolt rüvetatud kommunismiga , vaid tõelise , armastusest sündinud ühiskonnakorraga , mida oleks vahest õigem nimetada ürgkommunismiks . </s> <s> Aga pikemalt sellest hiljem . </s> </p>
<p> <s> Ometi said Marx ja Engels oma totrad ideed just siit , kui nad lugesid Inglise ja Prantsuse meremeeste kirjeldusi elust Lõunamere saartel . </s> </p>
<p> <s> Mis siis juhtus ? </s> <s> Eurooplased Polüneesias püüdsid Polüneesiast Euroopat teha , mis pidi nende arvates aitama Polüneesial areneda . </s> <s> Aga need kaks meest , kes ise Euroopast välja ei pääsenud , projitseerisid Euroopa tulevikus Polüneesia-päraseks , see pidi tähendama Euroopale paradiisi . </s> <s> Sellest , absoluutselt põhjendamatust visioonist haarasid kinni võimuahned inimesed eesotsas Leniniga . </s> <s> Marxi ja Engelsi Polüneesia-reisikirjade lugemisest alguse saanud fantaasialend muudeti sundkorraks teaduseks , mis pandi poole sajandi jooksul vähemalt miljardi inimese pead hullutama . </s> </p>
<p> <s> Vaat' siis , kuhu tahitilased oma leebusega jõudsid ! </s> </p>
<p> <s> Mind puudutab see kuidagi isiklikult . </s> <s> Mul oli koolipõlves väga hea sõber , kes oli vastutulelik , väga hea iseloomuga ning kes kunagi ei mõelnud egoistlikult ainult enda peale . </s> <s> Ta jagas oma asju teistega , alati olid talle teiste ettevõtmised enda omadest tähtsamad , ta rõõmustas teiste võitude puhul ja ei tundnud mitte mingit kadedust ning lõppkokkuvõttes läks tal elus väga kehvasti . </s> </p>
<p> <s> Ta jõi ennast põhja , samal ajal kui teised end üles töötasid . </s> </p>
<p> <s> Kas inimene peab tõesti olema kuri selleks , et midagi saavutada ? </s> <s> Kas Tahiti kuningriik jäi valgetele alla sel põhjusel , et tahitilaste iseloom oli parem kui valgetel ? </s> </p>
<p> <s> Olgugi et Tahiti asub ekvaatorist ainult 17 kraadi lõuna pool , pole siin palavust ei suvel ega talvel , sest ookeanituuled on püsivad ning muudavad õhutemperatuuri ja veetemperatuuri peaaegu võrdseks . </s> <s> Suvel on Tahitil keskmiselt 25 kraadi , talvel 20 kraadi sooja . </s> </p>
<p> <s> Tahitil on talv siis , kui meil on suvi ja suvi siis , kui meil on talv . </s> </p>
<p> <s> Tahitit külastanud esimesed Euroopa meresõitjad räägivad kahest rassist – ühed inimesed olid suured , valged ja heledapäised ( paljud isegi albiinod ) , kes kuulusid kõrgemasse klassi , keda kutsuti jerideks ning kes hoidsid oma valget nahka nõnda hoolsasti , et ei tulnud isegi päikese kätte . </s> <s> ( Hoiduda Tahitil päikesest on aga kole raske , sest hele ketas on taevas kõik päevad aastas , kaob pilvede taha vaid tormide ja rajude ajal. ) Jeridele vastandusid lihtinimesed , keda meie peame praegu polüneeslasteks , kes on sulam nii mongoliidsest kui negriidsest rassist ning kes kõnelevad omavahel lähisuguluses olevaid malai-polüneesia ( austroneesia ) keeli ( samoa , tonga , havai , tahiti , maoori jt. ) </s> </p>
<p> <s> Kahe rassi juttu räägitakse mitmel pool , mina olen seda kuulnud kasahhidelt , neenetsitelt ja tšuktšidelt . </s> </p>
<p> <s> Mõnikord tuleb mõte , et ehk on tegemist mingi algtsivilisatsiooniga , mis on hävinud , mille on hävitanud näiteks ufonaudid . </s> <s> Seejärel koputan endale meelekohta ja küsin : " Kas sa oled hulluks läinud , vana tohman ? </s> <s> Jäta see new-age'ilik jama ! " </s> </p>
<p> <s> Ka on kõik meresõitjad on ülistanud Tahiti naiste ilu . </s> </p>
<p> <s> " Kõik naised Tahitil on kenad ja isegi väga kenad , " kirjutab Wallis . </s> <s> Ka James Cook kirjeldab Tahiiti naiste võlusid – nad on sihvakad , meeldiva näovormiga , väljendusrikaste silmadega , mis meeste suunas tuld loobivad , neil on väga valged hambad , mis alatasa naeratades paljastuvad . </s> </p>
<p> <s> Tahiti naine kandis enne ristiusustamist ainult lühikest niudevööd , mis õigupoolest midagi ei varjanud , pigem kütkestas , sest juhtis pilgu just puusadest veidi allapoole . </s> </p>
<p> <s> Enne ristiusustamist sai Tahiti naine mehele ainult siis , kui tal juba paar last oli – ta oli tõestanud oma viljakust . </s> </p>
<p> <s> Endisele vabale seksile ja promiskuiteedile ( kõik mehed magavad kõikide naistega ) vastukaaluks on loodus asjad niimoodi seadnud , et tahitilanna rasestub haruharva , seetõttu olid mehed umbusklikud . </s> </p>
<p> <s> Nüüdseks on ristiusk suhtumise seksisse sootuks teiseks pööranud , kuid loodus pole siiski korrektiive teinud . </s> </p>
<p> <s> Või oli kõik just vastupidi ? </s> <s> Just sellel õnnetul põhjusel , et tahitilanna harva rasestub , pidi ta emakssaamise nimel enne paljude meestega proovima , kellega käima peale saab ? </s> <s> ( Käsitlen neid probleeme pikemalt Tonga-ülevaates . ) </s> </p>
<p> <s> Cooki abiline Forster leiab siiski , et tahitilannade ninad on liiga lamedad . </s> </p>
<p> <s> Tahitilased ( ka mehed ) ei varja oma tundeid , neid võib näha tänaval nutmas ja valjusti naermas . </s> </p>
<p> <s> Ja kui hästi oskavad nad ujuda ja sukelduda ! </s> </p>
<p> <s> Kui nende tasakaalupuuga kanuu juhtuski lainetel ümber minema , siis nii mehed kui naised ainult naersid merel , seni kuni kanuu jälle õigetpidi pöörasid . </s> </p>
<p> <s> Enne ristiusustamist uskusid tahitilased , et maailma ja teised jumalad on loonud Athua Rahai koos oma naise O-Te-Papa'ga , kes oli aga hoopis teisest ainest , palju kõvemast ja vintskemast kui peajumal ise . </s> <s> Jumalikust abielupaarist sündisid kuujumalanna , tähtede , tuule ja mere jumalannad ning paljude saarte kaitsejumalad , kellel kõigil olid väga ilusad nimed . </s> </p>
<p> <s> Alguse asi oli aga niimoodi . </s> </p>
<p> <s> Pärast seda , kui Athua Rahai lõi päikese , haaras ta sülle oma kaasa , võimsa kalju O-Te-Papa ning tassis ta läänest itta üle mere , nõnda et kaljutükid pudenesid merre , neist tekkisid Tuomotou saared . </s> <s> Kahest kõige suuremast tükist sündis Tahiti , sest Tahiti on kaksiksaar . </s> </p>
<p> <s> Peale jumalate ja teisejärguliste jumalate on veel Kuri Vaim , kes võib inimesele teha halba ning isegi tappa , kui preestrid seda Kurjalt Vaimult nõuavad . </s> <s> Inimese sees elab aga Vaim , kes inimese eest mõtleb ning maailma tajub . </s> <s> Pärast surma lahkub Vaim küll inimese kehast , ent mitte kaugele . </s> <s> Ta jääb matmispaiga lähedusse ning hakkab elama puust kujudes ( maraides ) , mis sinna just tema jaoks on püstitatud . </s> <s> Vahel öösiti Vaim aga lahkub maraidest , tuleb palmionnidesse ning tapab kõik inimesed , sööb ära nende südamed ja sisikonna . </s> </p>
<p> <s> Tahitilased uskusid , et surres inimene ühildub jumalaga , surm tähendab seda , et jumal sööb inimese ära . </s> </p>
<p> <s> Tavalise inimese Vaimul võtab puhastumine aega mitu kuud , enne kui ta on valmis taevasse jõudmiseks , kui aga mees on enne surma hoidunud mõnda aega naisest , siis ta puhastusaega ei vaja ning võib kohe ja otse taevasse pääseda . </s> <s> Sellise inimese Vaim ei tule oma sugulasi tapma . </s> <s> Tahiti ülikutel jeridel oli oma taevas , nendel ei kõlvanud lihtinimestega koos olla isegi pärast surma . </s> <s> Minu teada on tahiti animism ainus religioon , kus ühiskonnaklasside jaoks eri taevad . </s> </p>
<p> <s> Iga tahitilasel oli oma marai , mida ta pühaks pidas , see oli püstitatud tema mõnele suursugusele esivanemale . </s> <s> Kõige tähtsam oli kuninga marai , seal toimusid ka ohverdused , eriti inimohverdused . </s> </p>
<p> <s> Antropoloogia koosneb vastuoludest – iseloomult äärmiselt heatahtlikud ja leebed tahitilased tõid oma jumalale selleks , et eelolev ettevõtmine ( tavaliselt sõda naabersaarega ) oleks edukas , inimohvreid . </s> </p>
<p> <s> Ohver surmati enne tseremooniat noapistega , seejärel sooritasid preestrid laiba juures oma rituaale kuninga juuresolekul ja rahva laulu saatel . </s> <s> Üheks kombetalituseks oli ohvri vasaku silma ulatamine kuningale , kes seda aga vastu ei võtnud . </s> </p>
<p> <s> James Cook oletab siinkohal rituaali humaansemaks muutumist aegade vältel , arvab , et varem sõi kuningas ohvri silma kogu rahva nähes ära . </s> </p>
<p> <s> Tahitilased pidasid tseremooniaid veel ainult inimese surma puhul , inimese minek ühest elufaasist teise oli neile kõige tähtsam sündmus . </s> <s> Sünni või abiellumise puhul pidusid ei peetud , need oli igapäevased asjad . </s> <s> Mees oli abielus selle naisega , kelle lapse ta enda omaks luges . </s> <s> Pärisnaise kõrval võis mehel olla liignaisi , ka polnud lahutamine kuigi keeruline toiming – mees ajas naise enda juurest teise mehe juurde . </s> </p>
<p> <s> Tunti ka diplomaatilisi abielusid – Tahiti kuningas Pomereh 17. sajandi algul oli abielus näiteks nelja naabersaare kuninga tütardega . </s> </p>
<p> <s> Oli ka aegu , mil kaksiksaare kummalgi saarel oli oma kuningas . </s> </p>
<p> <s> Mitte keegi , isegi mitte kõige kõrgemast soost jerid , ei tohtinud kuninga või tema venna ette ilmuda kaetud kehaga . </s> </p>
<p> <s> Alastiolek oli austusavaldus kõrgemale võimule . </s> <s> Keha katmine tähendas silmakirjalikkust ning näitas halbu kavatsusi võimu vastu . </s> <s> Kuningas muutus kaetud keha nähes umbusklikuks ning hakkas urisema . </s> </p>
<p> <s> Peatusin tahitilaste unarusse vajunud kombestiku juures veidi pikemalt kindlal põhjusel – kogu selle elulaadiga kaasnes tohutu töökus ja usinus , mis saatis naudinguid , palvetamist ja õndsat mittemidagitegemist . </s> </p>
<p> <s> Tahitilased valmistasid puukoorest pehmet paberit , kookoskiust kalavõrke ja õngenööre , roost punutud matte ( millest nad onne ehitasid ) ning kuni 40 inimest mahutavaid tasakaalupuuga kanuusid , mida vanasti puukoorest tahuti teritatud kividega . </s> </p>
<p> <s> Siit selgub , miks tahitilased jumaldasid valgeid meresõitjaid , kes neile kirveid ja naelu kinkisid ( müüsid , vahetasid ) . </s> </p>
<p> <s> Ometi juhtus nõnda , et valgete meresõitjate järel tulid misjonärid , kes pöörasid tahitilased ristiusku ning muutsid nad laiskadeks ja mõnulejateks . </s> <s> Kui varem olid tahitilased naudingute vaheaegadel ikkagi kõvad töömehed , siis tänaseks päevaks on nad töö unustanud . </s> </p>
<p> <s> Kas on nõnda , et inimese sees on vajadus harduse ja kõrgema võimu austamise järele , ent religiooni vormi määravad kliimavööde ning geograafilised tingimused ? </s> </p>
<p> <s> Maailmas oleksid olemas nagu mägede-usk ( budism ) , kõrbe- ja stepiusk ( islam ) , parasvöötme ja linnade usk ( kristlus ) ning ookeanisaarte usk ( polüneesia animism ) . </s> </p>
<p> <s> Ja usku võiks vahetada , kui inimene koliks ühest geograafilisest vööndist teise , aga usu sunniviisil vahetamine inimese püsivas elukohas toob talle vaid õnnetust ? </s> </p>
<p> <s> Tahitil oli ristiusustamine eriti hoogne ja naljakaski . </s> <s> See algas alles aastal 1797 ning seda tegid algul Inglismaalt pärit anglikaani misjonärid . </s> <s> Vähem kui 30 aastaga oli vana usk kadunud , tahitilased olid pööratud protestantlikeks kristlasteks . </s> <s> Kiiruse ja efektiivsuse tagas meetod . </s> <s> Ristiusustamine toimus samal moel , mida harrastasid Lenin , Trotski ja Stalin eelmisel sajandil Venemaad ateistlikuks muutes – usu asemel peeti sõda preestrite vastu , preestrite likvideerimisega kadus ka usk . </s> <s> Tahitilaste hinge jäi alles tarvidus millegi harda ja kõrgema järele , selle koha hõivaski protestantism . </s> </p>
<p> <s> Kinninabitud preestrid tunnistati aga kriminaalkurjategijaiks . </s> <s> Punasel Venemaal leiti nad süüdi olevat priileivasöömises ja riigivararöövimises ( enne seda kuulutati kirikuvara riigivaraks ) , Tahitil peeti neid aga lausa mõrtsukaiks , sest nad toimetasid tseremooniaid inimohvritega . </s> </p>
<p> <s> 1830 . aastate paiku jäi Tahiti lõplikult Prantsusmaa mõjusfääri ning nüüd oli vaja õnnetud paganad ümber ristida , sest neetud inglased olid nad tirinud valesse usku , sama valesse , milles nad ise oma patuse elu mööda saadavad . </s> </p>
<p> <s> Katoliku misjonärid hakkasid tahitilasi vägisi õnnelikeks tegema ( nagu enne seda olid teinud anglikaani misjonärid ) , tahiti keelt vaid veidi-veidi osates seletati uuskristlastele , et nüüd peavad nad pöörduma katoliiklasteks , sest anglikaanid on reeturid , kuna ei tunnista paavsti , Jumala maist asemikku . </s> </p>
<p> <s> Ka sellel tööl oli mingi edu , täna on tahitilastest ca 50 protsenti anglikaanid , 35 protsenti katoliiklased , 5 protsenti mormoonid , 3,5 protsenti adventistid ja 1,5 protsenti Jehoova tunnistajad . </s> <s> 5 protsenti aga järgib taaselustatud animismi , sest see on seal moes märksa rohkem kui meil taarausk . </s> <s> Eriti usinad animistid on Euroopast ( peamiselt Prantsusmaalt ) pärit pensionärid , kes veedavad elulõppu igaveses mahedas suves . </s> </p>
<p> <s> Siinkohal pean tegema väikese möönduse . </s> </p>
<p> <s> Olen selle osa oma loost kirja pannud ilmse sümpaatiaga Tahiti vanadele kommetele , millest ma õigupoolest tean üsna vähe , igatahes palju vähem kui kristlusest . </s> </p>
<p> <s> Oma reisikirja alguses nurisesin looduskaitsjate üle , kas ei asunud ma nüüd looduskaitsjatega ühte paati ? </s> <s> Kas mullegi ei sümpatiseeri Tahiti vana usk mingist eksootikajanust , uudishimust , sisemisest tarvidusest uue ja kummalise järele ? </s> </p>
<p> <s> Kokku elab Prantsuse Polüneesias umbes 260 000 inimest , neist Tahiti saarel ca 135 000. </s> <s> Polüneeslasi on Tahitil umbes 70 , eurooplasi ( peamiselt prantslasi ) 11 , hiinlasi 5 ning metisse , polüneesia-euroopa-hiina segarahvastikku umbes 14 protsenti . </s> </p>
<p> <s> Tahiti põhirahvuse omanimi on maohi ; see on Esindamata Rahvaste Organisatsiooni liige . </s> </p>
<p> <s> Üle 50 protsendi elanikkonnast on alla 18 aasta vanad , mis tähendab iibeplahvatust . </s> <s> Tahitit kutsutaksegi Laste Saareks ( muide , veel rohkem kehtiks see Tonga kohta ) . </s> <s> Koolis käib 85 000 last , mille peale kulub 90 protsenti eelarve kulude osast . </s> <s> 75 protsenti lastest õpib tasuta riigikoolides , 25 protsenti protestantlikes ja katoliku erakoolides . </s> </p>
<p> <s> Ka kohalik ülikool Université du Pacifique ( 'Vaikse ookeani ülikool' ) , kus õpib 1400 üliõpilast , on riigi ülalpidamisel . </s> </p>
<p> <s> Prantslased on selles suhtes pragmaatilised – tasuta haridus tuleb maksumaksjale palju odavam kui väheharitud lumpeni ülalpidamine . </s> <s> Mida rohkem kulutab riik raha inimese harimisele , seda rohkem toob see inimene hiljem maksumaksjana riigile sisse , et riik saaks seda raha kulutada uue põlvkonna harimiseks . </s> </p>
<p> <s> Kõik Vaikse ookeani tohutu kõrge sündimusega saared on oma endistele või ka praegustele emamaadele , kus iive on suurtes miinustes , migratsioonipumpadeks . </s> <s> Ja näiteks Prantsusmaale on igati tulusam anda tulevasele sisserändajale juba Tahitil hea haridus , siis pole vaja tema peale Prantsusmaal kohanemiseks ja ümberõpetamiseks eriti suuri summasid kulutada . </s> </p>
<p> <s> Enne laevalt maale minekut arvasin ma naiivselt , et küllap keerleb Tahiti turismielu ümber asjaolu , et kuulus Prantsuse kunstnik Paul Gauguin elas saarel aastatel 1891–1893 ja 1895–1901 , tegi siin vahest oma parimad tööd , nautis tahitilannade võlusid ning korraldas 1893. aastal Pariisis näituse , kus esitatud maalidel näitas euroopalikust tsivilisatsioonist puutumata jäänud looduslapsi , mis eksootikateema 19. sajandi lõpul üle Euroopa moodi tõi . </s> <s> ( Varsti oli Pariisis populaarne jaapani ja hiina , aafrika ja indiaani ning isegi tšerkesside kunst , kusjuures tšerkessideks peeti kõiki Venemaa muhameedlasi . ) </s> </p>
<p> <s> Aga ei . </s> </p>
<p> <s> Paul Gauguinile ei pöörata Tahitil kuigi suurt tähelepanu , sest tema arvel ei saa eriti raha teha . </s> <s> Olukord on koguni nii hull , et mul oli raskusi Gauguini-teemalise postkaardi leidmisega , ehkki postkaarte on hästi palju , neid müüakse kaldapealsel vaata et igas teises äris . </s> </p>
<p> <s> Kaks palmionni , kus Gauguin väidetavasti elas , on siiski säilinud , üks neist asub Papeetes , teine Papeari külas . </s> <s> Pealinna suuremate majade vahel säilitatud onnis käis remont , Papeari külas oli ainult nn. Gauguini restoran , kus toidud olid väga kallid ning jäi hoopiski selgusetuks , mis seos oli restoranil , toitudel ja Gauguinil . </s> <s> Küll aga rippusid restorani seintel Gauguini tööde reprod , mida võis väga kalli raha eest ka osta . </s> </p>
<p> <s> Ka Papeete kesklinna üks tänavaid kannab Gauguini nime , ja see ongi kõik , rohkem siin keegi Gauguini ei meenuta . </s> </p>
<p> <s> Peatänava nimeks on aga Charles de Gaulle , nagu igal pool Prantsusmaal ja Prantsusmaa asumaades . </s> </p>
<p> <s> Tohutu suur lõbusõidulaev " Paul Gauguin " sildubki Gauguini ja Charles de Gaulle'i tänava ning Boulevard Pomare ( 'Kaldapealse' ) ristmikul , tuhanded inimesed laskuvad mööda kolme-nelja trappi kaldapealsele ning kiirustavad kohe – arvake kuhu ? </s> </p>
<p> <s> Pärlipoodidesse ! </s> </p>
<p> <s> Kogu Tahiti elu keerleb ümber pärlite . </s> <s> Kaldapealse mõnel lõigul on vaata ei iga teine pood või salong pühendunud pärlite müümisele . </s> </p>
<p> <s> Salongid on disainitud ehtprantsusliku stiilitundega , aga pärlid on Tahitil kallimad kui Tallinnas . </s> <s> ( Sama kehtib ka siin kasvavate lõunamaaviljade banaanide , bananiitode , papaiade , kookospähklite , ananasside jms. kohta . ) </s> </p>
<p> <s> Asi on lihtsalt selles , et enam-vähem kõik turistid on sinna sõitnud sihiga osta endale mõni pärl , prantslasele oleks suureks häbiks minna koju tagasi ilma pärlita , küllap seesugune satuks seltskondli klatši pilkeobjektiks : vaadake , missuguseid tüüpe leidub – käis Tahitil ja pärlit ei toonudki kaasa ! </s> </p>
<p> <s> Nõnda et nõudmine pärlite järgi on suur , sest igal õigel prantslannal kohe peab oma ihu ligidal või ehtekarbis olema Tahitilt toodud pärlikee . </s> <s> Seltskondlik norm tõstabki pärlite hinna pööraselt kõrgeks . </s> </p>
<p> <s> Kõige odavam üksikpärl maksab umbes 100 dollarit , kõige odavam kee umbes 500 dollarit , kallimad küünivad kümnetesse tuhandetesse dollaritesse . </s> <s> Pärliga kaasneb alati austrikarp , mille sees pärl on kasvanud . </s> <s> Suured ja korrapärase kujuga pärlid on väga kallid , suureks loetakse pärlit , mille läbimõõt on 11,5 millimeetrit või rohkem , keskmiste pärlite läbimõõt on 9,5 kuni 11,5 millimeetrit ning väikeste pärlite läbimõõt 8 kuni 9,5 millimeetrit . </s> <s> 8 millimeetrist õhemaid müügil ei olegi – niisugune on müüjate omavaheline kokkulepe . </s> </p>
<p> <s> Pärli hind sõltub veel värvusest , haruharva esinevad vikerkaare või baklažaani või rohelist fly-wing-värvi pärlid on kõige kallimad . </s> <s> Looduses mitteesinevast mustast pärlist teeme juttu pisut tagapool . </s> </p>
<p> <s> Pärli standardvärviks loetakse rohelist , sinist ja lillat , teistest veidi odavamad on nn. heledad pärlid , mis on kas päris valged , hallid või hõbedase läikega . </s> </p>
<p> <s> Korrapäraselt kerakujuliseks loetakse pärl siis , kui tema läbimõõdu erinevus ükskõik kustkohast mõõdetuna ei ületa 2 protsenti , poolkorrapäraseks siis , kui läbimõõdu erinevus kõigub 2 kuni 5 protsenti . </s> <s> Huvitav , et ebasümmeetriliste pärlite kohta on käibel termin " barokne " , mis on igatahes palju viisakam ja kaubanduslikum kui näiteks " lapergune " . </s> <s> Kui läbimõõdu erinevus on rohkem kui 5 protsenti , siis nimetatakse pärlit poolbarokseks ning tema hind on veidike madalam kui korrapärastel pärlitel . </s> <s> Päris baroksete pärlite hulgast omakorda peetakse kõige hinnalisemaks ovaalseid pärleid , neist omakorda neid , mille peal on ümmargused ringid . </s> </p>
<p> <s> Esimesse ja teise hinnaklassi kuuluvad pärlid , mille pinnast särab puhtalt 90 protsenti või rohkem . </s> <s> Kõige madalamasse , viiendasse hinnaklassi need , mille pinnast on puhas vähem kui kolmandik . </s> </p>
<p> <s> Poisikesed müüvad aga keskturu väravas väikesi pärle ( alla 8 millimeetrise läbimõõduga ) salaja hinnaga 10 dollarit , kuid nende kohta öeldakse poodides ja salongides , et tegemist on võltspärlitega . </s> <s> Poisikesed annavad aga ausõna , et nende pärlid on ehtsad . </s> </p>
<p> <s> Mulle tundub , et õigus on poisikestel . </s> <s> Aga minu seisukohta võib mõjutada asjaolu , et oma rahalist seisu arvestades pidin ma kinkepärli abikaasale ostma just turuväravast . </s> </p>
<p> <s> Ehtsaid pärleid võib tänasel päeval osta Tahitilt ka saarele minemata interneti abil , jätan siia ka ühe paljudest aadressidest : contact@black-pearl.com , kust soovija võib edasi surfata , et oma naist , õde või tütart rõõmustada . </s> </p>
<p> <s> Siinkohal peaks muidugi esitama küsimuse : mis on üldse ehtne pärl ? </s> <s> Ja vastata sellele ei ole kuigi lihtne . </s> </p>
<p> <s> Teatavasti on pärleid püütud Eestiski , samuti mujal Euroopas ja Põhja-Ameerikas , ning ehkki tänaseks on mageveepärl juba väga-väga haruldane leid , pole siiski täiesti võimatu , et jõe- või järvekarpi avades leiab otsija oma sätendava õnne . </s> </p>
<p> <s> Eestis on olemas 39 kilomeetri pikkune jõgigi , mille nimeks on Pärlijõgi ning see nimi pole juhuslik . </s> <s> Selles jões on kasvanud ebapärlikarbid , mis nimetusele vaatamata on täiesti võimelised pärlit kasvatama . </s> </p>
<p> <s> Nii et avage kõik jõe- ja järvekarbid , mida juhtute nägema ! </s> </p>
<p> <s> Vastamise lihtsale küsimusele teeb keeruliseks asjaolu , et viimase veerandsaja aasta jooksul on toimunud üks terminivahetus . </s> </p>
<p> <s> Alustame sellest , mida me peame praegu või vähemalt pidasime vanasti päris ehtsateks pärliteks . </s> <s> Need on paljude karpide ja peajalgsete kodades tekkivad pärlmuttermoodustised . </s> <s> Selliseid kodasid on eriti palju just soojades vetes , kus nad asuvad 5 kuni 60 meetri sügavusel kaljudel ja kividel . </s> <s> Tihti on neid nõnda palju , et nad moodustavad koguni pärlikarpide kodade panku . </s> <s> Nõnda tuleb sukeldujal laskuda vee alla pärlikarpideni , neist mõned kaasavõetud korvi panna , seejärel vee peale tuua ning siis kontrollida , kas koja sees karbi lihaskeha vahel on tekkinud pärl või ei ole . </s> </p>
<p> <s> Tõenäosus on äärmiselt väike – ehk iga viie-kuue tuhande karbi kohta tuleb üks pärl või vähemalt pärli alge . </s> </p>
<p> <s> Pärl on küll ilus , kuid tegelikult on see defekt , mis tekkinud organismi enesekaitse tulemusena juhul , kui kojas elava karbi lihaskehha on sattunud mõni võõrkeha ( näiteks liivatera ) . </s> <s> Karbil ei ole käsi ega sõrgu , ta ei saa võõrkeha eemaldada , ta tekitab võõrkeha ümber pärlmutrist kaitsekihi , et see võõrkeha tema kehaga kokku ei puuduks , talle haiget ei teeks ega mõjuks kuidagi muidu halvasti . </s> <s> Sama pärlmutterkiht katab karbi koja sisemist poolt , ka seal on tal kaitsefunktsioon , et välistada keha ja koja otsene kokkupuude . </s> <s> Karbi koda nimetatakse mõnikord mantliks , selle sisemist kihti voodriks . </s> <s> Täpselt samuti nagu meie katame oma haava plaastri ja sidemega , ümbritseb karp võõrkeha oma mantli voodriga . </s> <s> Kui protsess on käima läinud , siis kestab see üha edasi , mis tähendab , et pärl kasvab aina suuremaks ja suuremaks ning muutub otsija jaoks hindamatuks varanduseks . </s> </p>
<p> <s> Ehtsate pärlite kõrval on pärlirandades aastasadu tehtud kunst- ehk tehispärleid . </s> <s> Neid valmistati sel moel , et klaaskuulikesed kaeti kalasoomustest valmistatud gauniini- ehk pärliessentsiga . </s> <s> Kunstpärlid tehti alati märksa kaunimad ja suuremad , kui olid ehtsad pärlid . </s> <s> Nõnda et kui mõnel kaunil daamil sätendas kaelas kee kastanimunasuuruste pärlitega , siis võis olla kindel , et tegemist oli kunstpärlitega . </s> </p>
<p> <s> Tänasel päeval on aga endisi kunstpärle hakatatud tituleerima võltspärliteks , kunst- ehk tehispärli nimetus on hoopis kadumas . </s> </p>
<p> <s> Täna enam ookeanipõhjast pärleid ei tooda , neid kasvatatakse farmides , ent farmipärleid ei nimetata kunstpärliteks , sest see viiks pärlite hinna alla . </s> <s> Pealegi on farmipärlid peaaegu alati ilusamad ja suuremad kui iseenesest kasvanud pärlid . </s> <s> Olgu öeldud , et farmipärlgi kasvab loomulikul teel , farmipärli ja nn. metsiku pärli erinevus on samalaadne nagu koeral ja hundil . </s> <s> Teame , et huntegi on maailma eri nurkades mitut liiki , ent koeratõugude arvukuse , mitmekesisuse ja ilu vastu hundid ei saa , ehkki võluvad meid sellega , et on vabad ja uhked loomad . </s> </p>
<p> <s> Papeetes on muuseumisarnaseid pärlisalonge üsna ohtralt , ometi on seal vaid üks tõeline pärlimuuseum , mis lausa vapustab oma elegantsi ja sisukusega . </s> </p>
<p> <s> Pärlimuuseum kannab Robert Wani nime , muuseumi leiate südalinna kauplemistänavate rägastikust , kui teete tiiru ümber keskturukvartali ning vaatate hoolega teisele poole tänavat . </s> </p>
<p> <s> Sissepääs muuseumi maksab umbes 6 dollarit , aga kui teil on Ajakirjanike Liidu pressikaart , saate sisse tasuta . </s> </p>
<p> <s> Kõigepealt antakse stendidel ülevaade pärli tähendusest , sellest , millistes pühades tekstides ja vanades saagades on pärlitest juttu . </s> </p>
<p> <s> Pärlis on üleloomulikku jõudu näinud kõik kultuurid , ükskõik kui kaugel ookeanist nad ka on asunud . </s> <s> Pärlitega on juba väga vanast ajast ehitud kuninga- ja keisrikroone , ka alkeemikute Tarkade Kivi ei olnud miski muu kui pärl . </s> <s> Usuti , et pärl kingib riigile või perele viljakuse ja rikkuse . </s> </p>
<p> <s> Seejärel näete maailma suurimaid pärleid ja nende omanikke ( loomulikult on tegemist koopiate ja mulaažidega ) . </s> <s> Näete ühe šahhi 101 suurest pärlist koosnevat keed , näete Kleopatra sõrmust ja kuninganna Victoria kõrvaehteid . </s> <s> Idamaade ülikud armastasid pärleid tikkida vestidesse ning kaamelite ja ratsude sadulatesse . </s> </p>
<p> <s> Ja kui palju kuritegusid on tehtud pärlite nimel ! </s> </p>
<p> <s> Seejärel selgitatakse , mis asi pärl üldse on ja kuidas selline moodustis sünnib . </s> <s> Näidatakse kodasid , mille sees pärl võib tekkida ning teiste hulgas on välja pandud meile vägagi tuttavad jõe- ja järvekarbid . </s> <s> Tutvustatakse kultuure , kus on aegade vältel tegeldud pärlipüüdmisega – Okinawa Jaapanis , Tseilon/Sri Lanka , Punase mere ja Sulu rannikud , Mehhiko ja Panama laht , Madagaskari rannik ning mitmed muud paigad India ja Vaikse ookeani saartel . </s> <s> Nüüdseks on pärlikasvandus sellele eksootilisele ametile lõpu teinud . </s> <s> Tänasel päeval sukelduvad pärleid püüdma ainult turistid , täpselt samuti nagu nad ka polüneesia tasakaalupuuga kanuudega Papeete lahes korallriffide vahel sõidavad ning maksavad selle lõbu eest hirmsat raha . </s> </p>
<p> <s> Pärlipüüdmine on hingusele läinud , aga pärlipüüdjad ei ole jäänud tööta . </s> <s> Vastupidi , neist on saanud pärlifarmide hooldajad ning nende sissetulekud on kasvanud . </s> </p>
<p> <s> Siis tuleb juttu Robert Wanist , kes teadlasena lahendas pärli mõistatuse ning seejärel siirdus ärri , rajas pärlifarmid Tahiti vetes . </s> </p>
<p> <s> Jällegi saab vaielda prioriteedi üle . </s> </p>
<p> <s> Robert Wani muuseumis on selge sõnaga öeldud , et Robert Wan oli esimene inimene maailmas , kes rajas pärlifarmid . </s> <s> Teised allikad peavad esimesteks jaapanlasi . </s> </p>
<p> <s> Igatahes oli Robert Wanil oma meetod , mida kirjeldatakse väga lühidalt , sest tegemist on saladusega . </s> </p>
<p> <s> Farmid asuvad mitmel pool atollides ja saartel . </s> <s> Kuidas siis käib niisugune põnev asi nagu pärli kasvatamine ? </s> </p>
<p> <s> Kõigepealt hoitakse noori pärlikarpe kolm-neli aastat traatide otsas suhteliselt madalas vees , tähtis on , et kindel hulk päikest neile pidevalt peale paistaks . </s> <s> Traate vee all on üsna rohkesti , horisontaaltraatide küljes ripuvad vertikaaltraadid , iga vertikaaltraadi külge on seotud kümmekond karpi . </s> <s> Pilt sarnaneb mõneti sellele , kuidas meie Peipsi-venelased sibulaid oma tarede köögis lae all kuivatavad . </s> <s> Farmitöötajad käivad vee all karpe toitmas ( nagu meil toidetakse koduloomi ) , sest vangistatud olekus need loomad ise endale toitu hankida ei suuda , kuna inimene on nende liikumisvõime ahistanud . </s> <s> Pärlifarm on ümbritsetud tiheda võrguga , et röövkalad karpidele kallale ei tuleks , neid lihtsalt nahka ei pistaks . </s> </p>
<p> <s> Karbid kasvatatakse teatud suuruseni ( mida hoitakse saladuses ) , siis võetakse nad korraks veest välja , viiakse laboratooriumisse , avatakse seal nende koda praokile , uuritakse nende lihakere mikroskoobi ning teiste vahenditega ning kui uurimistulemustega rahule jäädakse , siis pistetakse pintsetiga loomakese lihaskeha sisse liivatera , pisike killuke sellesama karbi koda või miski muu võõrik asi , koda suletakse , asetatakse traadist punutud korvi ning pannakse koos korviga tagasi vee alla päikesepaistesse . </s> <s> Ainult et nüüd on sügavus teine , sest hälbe vastu võitlev karp vajab teistsugust päikesehulka kui ilma võõrkehata karp . </s> <s> Täpsed andmed on saladus . </s> <s> Kõige parema meelega viskaks karp valuvalmistaja muidugi oma kojast välja , aga teatavasti ei ole tal jäsemeid . </s> <s> Looduses elades karp keerutab ennast , avab oma koja praokile , tahab vabaneda tülikast prahist . </s> <s> Korvis aga karp ennast keerutada ei suuda , nõnda jääb inimese pandud võõrkeha lihakerre sisse . </s> <s> Vaesel karbil on kaks võimalust – kas surra või tekitada piinaja ümber pärlmutrist kaitsekiht . </s> <s> Nüüd kulub veel neli-viis aastat , karpi toidetakse hoolikalt , siis võetakse korv koos karbiga veest välja , koda avatakse uuesti . </s> <s> Robert Wani muuseumis väidetakse , et umbes 10 protsenti karpidest on kasvatanud pärli , Jaapani allikate järgi on edu ainult 4 protsenti . </s> </p>
<p> <s> Robert Wani farmidest on pärit maailma suurimad pärlid ( rekordpärli läbimõõt on 19,2 millimeetrit ) , tema lahendas ka pärli värvi mõistatuse , mis andis talle võimaluse kasvatada eri värve pärleid . </s> <s> Pärli värv sõltub ainetest , millest pärlmutter koosneb ning need ained on eri vetes erisugused . </s> <s> Wan lisas Tahiti karbi pärlmutrisse teiste vete karpide pärlmutri koostisaineid ning paarikümne aasta pikkuse töö tulemusena võis ta kasvatada ettesoovitud värvi pärleid , aretas ka tänasel päeval daamide poolt eriti ihaldatud musta pärli , mida looduses ei esine . </s> </p>
<p> <s> Kuidas seda kõike kommenteerida ? </s> </p>
<p> <s> Maailma looduskaitsjad võitlevad elevandiluust ehete ning krokodilli- ja leopardinahast rõivaste vastu , kutsudes suurilmadaame üles kandma kunstluust ja kunstnahkadest iluasju . </s> <s> Ma pole kuulnud , et keegi astuks välja pärlikarpide kaitseks . </s> <s> Võib-olla on pärlikasvatamine loomapiinamine ning vahest peaksid siin vahele astuma loomakaitsjad terroriorganisatsioonist Animal Liberation Front ? </s> <s> Igatahes avaneb siinkohal avar tegevusväli kõikvõimalikele veidrikest fanaatikutele . </s> </p>
<p> <s> Robert Wan suri 1986. aastal tohutus rikkuses ja kuulsuses , teda austasid kõik Prantsusmaa daamid . </s> <s> Wanil oli isiklik vesilennukikompanii Wan Air , mille abil ta hooldas oma arvukaid pärlifarme Tahiti vetes . </s> </p>
<p> <s> Loomulikult on ka pärlifarmide täpsed asukohad saladus , sest vee all ei jõuaks keegi hoolega vahti pidada . </s> <s> Mõni pahatahtlik akvalangist võiks ju pimedatel öödel karbikoja praokile kangutada ning tulevalgel piiluda , kas karbi lihakehas kasvab pärl või mitte . </s> </p>
<p> <s> Enne Wani surma külastas Tahitit Tallinnaski käinud poolakast paavst Johannes Paulus II . </s> <s> Wan kinkis paavstile mustadest pärlitest kee koos plaatinast krutsifiksiga . </s> <s> Tervituskõnet pidades ütles Wan , et kingitus on tahiti rahva poolt . </s> <s> Kohe tema järel sõna võtnud Prantsuse Polüneesia kuberner aga parandas Wani , ütles , et tahiti rahvas pole nõnda rikas , et teha paavstile nii kallist kingitust , pärlikee ja krutsifiksi kinkijaks on ikka härra Wan isiklikult . </s> </p>
<p> <s> Pärlimuuseumi külastamine annab palju uusi teadmisi . </s> <s> Näiteks ei olnud mul aimugi , et pärlit kasvatav karp on oma elu algupoolel ja keskeas androgüün , see tähendab , et ühekorraga nii mees- kui naissoost . </s> <s> Ent pärast seda , kui kohustus looduse ees on täidetud , järglased sigitatud , muutub loomake ühesooliseks , ja alles Robert Wan avastas meetodi , kuidas teha kindlaks , kas karbist saab oma elu lõpul isane või emane isend . </s> </p>
<p> <s> Taas võid jahmatuda looduse imelisest ja ürgsest tarkusest . </s> <s> Karbid on vabaduseski elades piiratud liikumisvõimega , lahksoolisena oleks neil küllaltki tülikas otsida partnerit elu jätkumise nimel . </s> <s> Paarumiseks peaksid nad oma kodadest välja tulema , aga enne seda endale sobiva ja meeldiva paarilise leidma . </s> <s> Ja siinkohal on loodus langetanud geniaalse ja karmi otsuse – kuna ma olen teid loonud jalututena , siis olge ühel ajal nii emased kui isased , et te ei peaks suure vaevaga mööda ookeani põhja konnates endale armsamat otsima ! </s> <s> Ent mõnu paaritumisest peate te tundma ainult järglaste soetamiseks , hiljem pole teil vaja iseendaga niisama seksida ! </s> </p>
<p> <s> Aga juurdesaadud teadmistest enam tunned muuseumist lahkudes rõõmu inimeste püüdlusest millegi puhta ja helge järele , milleks on aegade jooksul olnud ka pärlid , olgugi et tegemist on hälbega ja organismi võitlusega selle hälbe vastu . </s> </p>
<p> <s> Roosa taevas </s> </p>
<p> <s> Kui kuskile on ilu antud , siis antakse seda ikka juurde ja juurde , sest küll küllale liiga ei tee . </s> </p>
<p> <s> Lisaks pärlitele , mägedele ning troopikaeksootikale käivad turistid Tahitil imetlemas roosat taevast , mida on maalinud ka Paul Gauguin . </s> </p>
<p> <s> Igal õhtul enam-vähem täpselt kell veerand seitse loojub päike mägise naabersaare Moorea tippude taha , kell pool seitse valitseb Papeetes juba kottpimedus , kõik hilja peale jäänud liikujad valgustavad oma teed võimsate taskulampidega . </s> </p>
<p> <s> Ent mõneteistkümneminutilise loojangu ajal võib nautida fantastilisi lõheroosasid pilvi taevas , mis on igal õhtul ise moodi . </s> </p>
<p> <s> Ja nautijaid jätkub , on maalijaid , pildistajaid ja filmijaidki . </s> </p>
<p> <s> Just sel ajal tõmbavad kanuuomanikud turistide jaoks mõeldud sõidukid veest välja ning seavad need ellinguile otse ookeani kaldal jalutuspromenaadi ääres . </s> <s> Kanuusid on suuri ja väikesi , on selliseid , kuhu mahub peale mõniteist sõitjat , on aga ka neid , mis mõeldud ühe inimese tarvis . </s> <s> Kõigil kanuudel on tasakaalupuu , nagu oli tahiti kanuudel muistegi . </s> <s> Seejärel järgneb vaikus , kaldapealne sureb täiesti välja . </s> <s> Kella seitsmest kella kaheksani ei näe te tänaval ainukestki inimest , vaid mõnes inimtühjas rannarestoranis laulavad rahvaansamblid kuuvalgel tahiti rahvalaule . </s> <s> Ka tikivad lillemüüjad turu ümber tulevalgel pärgi . </s> <s> Tahitil kantakse väga palju lillepärgi nii peas kui kaelas , nii kunstlikke kui ehtsaid pärgi . </s> <s> Kui pärjad on ehtsad , siis on nad punutud veealustest ookeanililledest . </s> </p>
<p> <s> Veidike sagimist on vaid luksusjahtidel ja kaatritel , mis seisavad sadamas kaldapealsel . </s> <s> Nende pardail võetakse õhtueinet , juuakse veini ning aetakse vaikselt juttu . </s> <s> Kuulda on putukate inisemist promenaadipõõsaste suurtes õites ning kalade sulpsamist mustavas vees , näha on , kuidas kalad tähtedevalgel helenduvad . </s> <s> Hipparid pesevad hambaid purskkaevude juures , õnneks on seal mage vesi , kõlbab juuagi . </s> <s> Seejärel keeravad end pinkidele pikali . </s> <s> Need on üliõpilased peamiselt Pariisist , kellel on raha jätkunud küll lennupiletiks , aga mitte hotelli jaoks . </s> <s> Pingid on kitsad , neiud ja noormehed ei mahu magama kõrvuti . </s> <s> Patjadeks on seljakotid , saapad on jalast võetud , need on pandud kõnniteele . </s> <s> Äkki mõistsin , et Tahitil on tõepoolest talv . </s> <s> Terve kõnnitee oli täis langenud lehti , need krõbisesid ja sahisesid , kui ma neile peale astusin . </s> </p>
<p> <s> Arvasin juba , et küllap kestab vaikus hommikuni , aga eksisin . </s> </p>
<p> <s> Kella poole üheksa paiku õhtul valgus rahvas hotellidest ja kodudest jälle kaldapealsele , kuhu oli sõitnud sadakond haagisrestorani . </s> <s> Ümber nende hakkas käima vilgas elu , rahvas jalutas ringi , kõik lugesid tahvlitelt menüüsid . </s> <s> Pakuti roogi , mida süda vaid igatseb , nii väga kalleid kui võrdlemisi odavaid . </s> <s> Kallid söögid serveeriti pappnõudel , mida kasutati ainult üks kord . </s> <s> Odavad söögid pandi aga su ette tavalistel taldrikutel , mida siis siinsamas ookeanivees puhtamaks loputati , et seejärel uuesti kasutusse võtta . </s> <s> Helenduvad kalad tiirutasid pesukohtade ligiduses , küllap olid harjunud vähese vaevaga kõhu täis saama . </s> </p>
<p> <s> Kaldapealse lõpus on Prantsusmaa mereväebaas , reidil korallriffide vahel seisid üks suur ristleja ning paar väiksemat sõjalaeva . </s> <s> Baasi ees kõnniteel jalutasid kaunid , ennast vurhvi löönud neiud , lillepärjad peas . </s> <s> Sissepääsu mereväebaasi valvasid püssidega tunnimehed , kuid baasi kaldamajas mängisid madrused piljardit ja jõid kokakoolat , nagu oli kõnniteelt näha . </s> </p>
<p> <s> Seejärel algas sadamarajoon , mille tänavad on ehitatud – nagu juba öeldud – korallriffidele . </s> </p>
<p> <s> Sadama idapoolse külje kaitseks on rifile ehitatud kahekordne muul . </s> <s> Tundus , et esmalt oli kunagi varem rajatud tunduvalt madalam ja viletsam , seejärel aastaid hiljem juba kõrge ja võimas muul . </s> <s> Välimisel , ilmatu pikal ja võimsal muulil oli üsna mõnus jalutada , kõrged ookeanilained murdusid valjult mühisedes . </s> <s> Lainelanguste ajal jahtisid kuivamaalinnud krabisid , kes olid oma kehad muuli veealusele osale kinnitanud . </s> <s> Päeval päevitasid muulil nudistide perekonnad , jõid veini ja einetasid , hoidudes üksteisest siiski delikaatsesse kaugusse . </s> <s> Mõtlesin selle peale , et ema ja isa on harrastusevalikul loomulikult vabad , aga kas neil on õigust oma veidrate vaadetega siduda lapsi ? </s> <s> Kuidas kulgeb tulevikus nende laste perekonnaelu ? </s> <s> Korallid kõrvetasid , ujuma minnes tuli botased jalga jätta . </s> <s> Raske oli end uuesti muulile tõmmata , laine tagasivool kiskus ookeani . </s> </p>
<p> <s> Vana ja uue muuli vahele oli tekkinud midagi kanali- , õigemini akvaariumitaolist . </s> <s> Põlvekõrguses vees kihas korallielu . </s> <s> Vikerkaarevärvides erksad kalad ujusid nii parvedes , üksikult kui hanereas . </s> <s> Nende hulgas leidus nii helerohelisi , tulipunaseid kui akvamariinsiniseid , nii triibulisi kui ovaalsete mustritega külgedel . </s> <s> Loendamatud vetikad õitsesid , pakkusid nõndamoodi toitu molluskitele ja limustele . </s> <s> Korallid on neile turvaliseks elupaigaks , sest seal sees on imepäraseid käike , urge ja nurgataguseid , kuhu saab kiskja rünnaku puhul peitu pugeda . </s> <s> Lisaks sellele on paljud korall-loomad maskeerujad , nad võivad omandada korallidega sama värvi . </s> </p>
<p> <s> Veel viisteist aastat tagasi kirjutatud reisimärkmed kujutavad Papeetet unise väikelinnana , õigemini palmikülana , kus peale uhke kubernerilossi on ainult paar suuremat hoonet – postkontor , pank ja hotellid . </s> </p>
<p> <s> Täna on teisiti . </s> <s> Papeete kihab turistidest ja muidu ringisõelujatest . </s> <s> Kiire areng on linnale teinud veidike kahjugi – uued , viimasel kümnendil kerkinud hotellid ja kaubamajad on võrdlemisi ühte nägu ja tegu , ehitatud üsna ühesugustest materjalidest . </s> <s> Õnneks ei leia te Papeetest siiski pilvelõhkujaid . </s> <s> Vaiksel ookeanil on pilvelõhkujaid ainult Havail , mujal on nende ehitamine keelatud . </s> <s> Papeete kõrgeim maja on ainult 8-korruseline , see on nooremohvitseride korterelamu . </s> <s> Ükski hotell ei küüni 5. korrusest kõrgemale . </s> </p>
<p> <s> Linn ronib mägedesse , lõpeb küladena palmisaludes ja džunglis . </s> </p>
<p> <s> Kaldapealsel valitses raha , külades antakse kõik tasuta . </s> </p>
<p> <s> Kord õhtutunnil , kui naasin pikalt matkalt , olin nõnda väsinud ja näljane , et otsustasin küsida ühest onnist midagi hamba alla . </s> <s> Mehed istusid ümber lõkke ja mängisid palmipuu varjus keelpille , mind tulid tervitama paar lõbusat krantsi . </s> <s> Tegin poolalasti marakratile , kes mulle väravasse koos koertega vastu jooksis , kätega selgeks , et oleksin huvitatud nämm-nämmist . </s> <s> Poiss suundus kõige vanema mehe juurde ning tõlkis talle minu viipekeeles väljendatud soovi . </s> <s> Kohe leiti kilekott ning see topiti kähku ääreni täis pisikesi banaane , mida Prantsusmaal kutsutakse bananiitodeks , Tahitil aga banaanideks ning mis nopiti puudelt sealtsamast palmionni ümbert . </s> <s> Marakratt ulatas raske koti mulle , mina pistsin käe taskusse ning leidsin sealt paar sajafrangist münti . </s> <s> ( Prantsuse Polüneesias on oma raha , üks USA dollar on võrdne 105 Polüneesia frangiga . ) </s> <s> Poiss võttis raha vastu ning andis siis selle kohe vanale mehele , kes oli arvatavasti kas tema isa või vanaisa . </s> <s> Vana mees äigas poisile lataki ! vastu kätt ning poiss tõi mündid mulle tagasi . </s> </p>
<p> <s> Prantsuse Polüneesias on külaliste jaoks kõik tasuta . </s> <s> See komme pole muutunud Gauguini aegadest saati . </s> </p>
<p> <s> Lõunamaiselt efektne on Tahiti lennujaam , mille nimi kirjutatakse kolme a-ga : Faaa . </s> <s> Nagu reklaamidelt ja siltidelt lugeda , on tahiti keeles palju üliülipikki täishäälikuid . </s> </p>
<p> <s> Huvitav , kas leidub eestlast , kes oskaks polüneesia keelt ? </s> </p>
<p> <s> Viimasel õhtul hulkusin Papeetes ringi nagu tavaliselt . </s> </p>
<p> <s> Kell polnud veel pool üheksa , pimedad tänavad olid inimtühjad . </s> </p>
<p> <s> Äkki märkasin , et ühes pisikeses ookeanilillede poes peetakse vastuvõttu . </s> <s> Seisatasin viivuks kõnniteel , silmitsesin läbi vaateakna neid toredaid , heas tujus ja pidulikus riietuses inimesi , kes üksteisele häid soove ütlesid ning kohe kutsuti mind sisse , pakuti šampanjat ja juustu . </s> <s> Juustud olid tõesti head , neid oli mituteist sorti . </s> <s> Ausalt öelda , ma ei saanudki aru , mis puhul pidu peeti . </s> <s> Kui lahkusin , ulatas peoperenaine mulle oma nimekaardi . </s> <s> Lugesin seda alles laevas . </s> <s> Palun : Linda Kruus , florist , 451 , Bld . </s> <s> Pomare front de mer Papeete , B. P. 7015 , tel. ( 689 ) 41 58 21 , faks ( 689 ) 41 49 37. </s> <s> Kui kellelgi on korallililli tarvis , võib helistada ja tellida . </s> </p>
<p> <s> Arvatavasti eestlanna lilleäri asub kauges Papeetes pärlipoe ja tätoveerimissalongi vahel ! </s> </p>
<p> <s> Ka tätoveerimiskohti on Papeetes palju , tätoveerida lasevad end peamiselt nooremad meesturistid . </s> </p>
<p> <s> Sel ajal kui naised valivad endale pärlisalongides ehteid , lasevad nende abikaasad oma nahale maalida mingit iidset maagilist pildisõnumit , mis peab mehe võimsaks ja edukaks tegema . </s> </p>
<p> <s> Naised ihkavad jõudu pärlist , mehed tätoveeringuist . </s> </p>
<p> <s> Koduteel komistasin pimeduses vägeva , aga üsna ilmetu ausamba otsa . </s> </p>
<p> <s> Selgub , et Tahiti sõjavägi on aidanud Prantsusmaal Madagaskarit vallutada , tänulikud prantslased on püstitanud tahitilastele ausamba . </s> </p>
<p> <s> No jätke järele , palun ! </s> </p>
<p> <s> Madagaskar asub maailma hoopis teises kandis , malgassid on tahitilastele sama võõrad kui prantslased . </s> <s> Aga kavalad kolonisaatorid pole raatsinud valada oma verd , on kamandanud alistatud rahvad omavahel sõdima . </s> <s> Ja selle , ainult põlgust vääriva teoga eputatakse tänase päevani ! </s> </p>
<p> <s> Kell pool üheksa õhtul kees kaldapealsel jälle elu . </s> <s> Kui väärikad on tahiti emad oma lastega jalutades ! </s> <s> Neis on ühinenud prantslannade elegants ja polüneeslannade loomulikkus . </s> </p>
<p> <s> Võtsin haagisrestoranis endale meresalatitest ja meremaost prae , maksin selle eest 700 franki , see on veidike vähem kui 7 dollarit . </s> </p>
<p> <s> Minu kõrvale pukkidele pani tahitilanna ühte ritta istuma oma kaheksa last . </s> <s> Ja te ei kujuta ette , mis ta seejärel tegi ! </s> <s> Enne kui kokk hakkas baariletile laste ette asetatud taldrikuile toitu panema , võttis ema need taldrikud , läks paari sammu kaugusele vee äärde , kraapis taldrikuist maha eelmise toidu jäägid ning loputas taldrikud ookeanis puhtamaks . </s> </p>
<p> <s> Võtsin tahitilannast eeskuju ning hiinlase väljanägemisega kokk saatis mulle lugupidava pilgu , kui ma oma taldrikuga tagasi tulin ning end uuesti puki otsa istuma seadsin . </s> </p>
<p> <s> Kohalike kommete õppimist hinnatakse kõrgelt . </s> </p>
<p> <s> Teisele poole pukile seadis end istuma tätoveeritud näoga mees , kes käis samuti oma taldrikut ookeanis pesemas . </s> </p>
<p> <s> Seejärel hakkas ta mulle midagi prantsuse keeles seletama . </s> <s> Võttis tükk aega , enne kui sain mahti märku anda , et ma ei oska prantsuse keelt . </s> <s> Seekord mul vedas . </s> <s> Mees läks kohe üle inglise keelele , mida ta rääkis halvemini kui prantsuse keelt , kuid mitte halvemini minust . </s> <s> Mulle tundus , et seda juttu , mida ta mulle prantsuse keeles oli rääkinud , ta enam kordama ei hakanud , sest see oli juba räägitud , süda oli selle koha pealt kergemaks saanud ning ülerääkimisel ei olnud mingit mõtet . </s> </p>
<p> <s> Varem oli see mees olnud meremees , nüüd oli ta põllumajandusriistade müügiagent . </s> <s> Varem sõitis ta lõbusõidulaeva pootsmanina Samoa , Fidži , Tonga ja Tahiti vahet , nüüd vedas San Franciscost Papeetesse puuvillakombaine ja mitmesuguseid kastmisvahendeid . </s> </p>
<p> <s> Kui ma olin oma praega lõpetanud , kutsus mees mind endale külla . </s> </p>
<p> <s> Sõitsime tema autoga kitsastel , pimedatel ja kurvilistel tänavatel võrdlemisi kõrgele mäkke . </s> <s> Auto oli küll loks , ma pidin ust kinni hoidma , et see küljest ära ei kukuks , aga miskipärast ma mõtlesin , et küllap on mehe villa vägev , küllap ta mind oma uhket elamist vaatama veabki . </s> </p>
<p> <s> Taas tõdesin , et olin langenud oma euroopalike hoiakute ja meelelaadi lõksu . </s> <s> Polüneeslase sees ei ole mingit tarvidust uhkustada , tema ei taha olla teistest parem . </s> <s> Tema soovib olla kõigiga võrdne ja sõber . </s> </p>
<p> <s> Mehe vaiadel majake koosnes ühestainsast toast , mis oli päris segi . </s> <s> Mööblitükke ei olnud rohkem kui üks kasin kaheinimesevoodi ning paar tugitooli , mis olid väiksemate laste sängideks . </s> <s> Üks laps tõstetigi sealt üles , et mulle istumiseks koht teha . </s> <s> Kodus oli tal viis-kuus nooremat last , vanemad lapsed olid juba mööda ilma laiali . </s> <s> Peamiselt muidugi Prantsusmaal , aga üks siiski prantsuskeelses Kanadas ning üks Madagaskaril . </s> </p>
<p> <s> Mulle meenus kohe mälestussammas Madagaskari vallutamisel langenud tahitilastele ... </s> </p>
<p> <s> Küllakutsuja peret oli õnnistatud tütardega , ka väljarändajaiks olid peamiselt tütred . </s> <s> Olin varem arvanud , et kaugetesse maadesse õnne otsima siirduvad peamiselt mehed , aga olin eksinud . </s> <s> Selgub , et kõigele lisaks on mul veel meesšovinistlikud eelarvamused ! </s> <s> Tahiti naised on sama tragid , ei jää uue elukoha otsinguil meestest sammugi maha , vaat et jõuavad veel ettegi . </s> </p>
<p> <s> Naine tõi kähku ananassilõigud ja papaiad , mees pakkus kohalikku veini . </s> <s> Veinist keeldusin , seda ei pandud pahaks . </s> </p>
<p> <s> Tahitilane ei suru kunagi teisele oma tahet ja arvamust peale . </s> </p>
<p> <s> Tahitilane ei varja ka oma elukutset ega vanust , temal on privaatsusest hoopis teine ettekujutus . </s> <s> Mees ütles kohe , et tema naine on 51-aastane , juba restoranipukil oli ta öelnud mulle oma vanuseks 55 aastat . </s> </p>
<p> <s> Olin tolle tahiti naisega ühevanune . </s> </p>
<p> <s> Voodi kohale seintele olid kinnitatud esivanemate fotoportreed ovaalsetes raamides . </s> <s> Neid oli üsna palju , nad vaatasid voodi poole manitseval pilgul , jäi mulje , et esivanemad käsivad sugu jätkata , ei luba oma hõimul välja surra . </s> </p>
<p> <s> Küsisin , miks siis ikka Tahitilt lahkutakse , miks juhtub nõnda , et tahitilane jätab maha oma igavese suve ning kipub kaledatesse ja külmadesse võõrastesse suurlinnadesse , samal ajal kui Euroopa pensionärid teevad kõik selleks , et jõuda juba enne surma paradiisi ning veeta oma elu lõpp kaunil ja tsiviliseeritud troopikasaarel . </s> </p>
<p> <s> Soov raha teenida ei tule arvesse – kirjutasin juba eespool , et töötu abiraha on saare võrdlemisi madala elukalliduse juures väga kõrge . </s> </p>
<p> <s> Ma ei saanudki selget vastust . </s> <s> Nii mees kui naine tõdesid , et õigupoolest poleks mitte kellelgi vaja Tahitilt lahkuda ... </s> </p>
<p> <s> Põhjus on vist euroopaliku meelelaadi ülevõtmises , ja see meelelaad lihtsalt sunnib inimest mööda maailma ringi kondama ; täpselt sama viga on küljes nende ridade autoril . </s> </p>
<p> <s> Tagasiteel nägin mitmel pool sadama lao- ja parkimisplatsidel " diskosid " , kus trummipõrina ja laulu saatel löödi polüneesia rahvatantse . </s> <s> Autod seisid ümber tantsuplatsi , nende põlema jäetud laternad valgustasid eredalt tantsijaid pilkases pimeduses . </s> <s> Tahitil ongi niisugune komme , et sõidetakse autoga linnast natuke välja ning hakatakse pidu panema . </s> <s> Iidne tung kisub linnastunud rahva vee äärde tantsima , aga väga kaugele ka ei viitsita sõita , sest veri juba keeb tantsu järele . </s> <s> Autokapotile sätitakse laudlina , sinna kaetakse laud – peamiselt kokakoolapurgid ja hamburgerid . </s> <s> Jäin pealtvaatajaks , tantsijaile meeldis , et nende ettevõtmise vastu huvi tuntakse . </s> <s> Meil käiakse diskodel kas kahekesi või üksinda , viimasel juhul ollakse huvitatud partneri leidmisest . </s> <s> Tahitil ollakse peol perekonniti , kaasas olid ka rinnalapsed , ja neid oli hästi palju . </s> <s> Suuremad lapsed püüdsid oma vanemate eeskujul tantsuplatsi äärel tantsu lüüa , päris platsile neid siiski ei lastud , sest neil polnud keeruline kunst selge . </s> </p>
<p> <s> Tantsimine oli hoogsam kui meil harrastatav aeroobika , nõudis ka rohkem energiat , aga ähkijaid ja puhkijaid ei juhtunud ma märkama . </s> <s> Noormehe ja neiu paaristantsu ei olnudki , ikka hüpeldi paljajalgselt ühesoolises rühmas , seljas rahvariided , keha katmata osad tätoveeritud . </s> <s> Kui noormehed puhkasid , siis neiud tantsisid , ja kui neiud puhkasid , siis tantsisid noormehed . </s> <s> Liigutustega anti edasi mingit iidset lugu ja sõnumit , tahaksin uskuda , et tantsijad selle sisu ka ise mäletavad . </s> <s> Trumme oli palju , neid oli suuri ja väikesi , mitmesuguse kujuga , juba trummipulki oli mitmesuguse kujuga . </s> <s> Muusika , tantsud ja tantsijad , aga eriti nende autotulede tekitatud pikad varjud lummasid . </s> </p>
<p> <s> Mõtlesin , et küllap on laupäev või pühapäev , noorus peab nädalalõppu . </s> </p>
<p> <s> Taas sain aru , et Tahitil on talv , ehkki oli 25 kraadi sooja ja juulikuu . </s> <s> Tantsijad trampisid puudelt langenud lehtedel , mis krõbisesid täpselt samuti nagu meiegi kuivanud vahtralehed , kui neile peale astuda . </s> <s> Tõstsin pilgu kõrgemale . </s> <s> Ükski palm ega kummipuu ei olnud raagus , paljude puude okstel särasid kaunid õied , mõned naised olid roninud puudele neid korjama , et endale kaunis pärg punuda . </s> <s> Troopikataimed ei viska oma lehti maha enne , kui uued on kasvatatud , nõnda ei märkagi me paljaid puid . </s> </p>
<p> <s> Tantsud on polüneesia eeposteks . </s> </p>
<p> <s> Euroopa rahvaste eeposed on verbaalsed , olgu nad kunstlikud ( nagu " Kalevipoeg " ) , poolkunstlikud või päris ehtsad . </s> </p>
<p> <s> USA rahva eeposeks on kauboifilmid , eepos väljendab end kinematograafiakeeles . </s> </p>
<p> <s> Aafrika , India , Okeaania ja paljude muude rahvaste eeposed kanduvad põlvest põlve tantsu kaudu või , kui taas võõrsõnaga väljenduda , siis – need eeposed on koreograafiakeeles . </s> </p>
<p> <s> Kas te kujutaksite endale ette , et meie noored koguneksid kuhugi parki või ühiselamuvestibüüli , et üheskoos " Kalevipoega " lugeda ? </s> </p>
<p> <s> Ei . </s> <s> Ja sellepärast ei , et " Kalevipoeg " ei määra meie identiteeti , ei ole õigupoolest kunagi määranud , ehkki rahvusliku ärkamise ajal oli sellest tekstist ja ideest eesti rahvale veidike abi . </s> </p>
<p> <s> Aga tantsud määravad tahitilaste identiteedi , tantsides tunnevad nad , et kuuluvad kokku . </s> <s> Mida ei suuda teha hoolega taaselustatav paganausk , seda teevad tantsud . </s> </p>
<p> <s> Tahitilase jaoks on see , kes ei tantsi , võõras , see ei kuulu nende sekka , see on kas prantslane või hiinlane . </s> <s> Paganausu kombeid on kerge teeselda , sellega saab hakkama iga inimene , kes on saarel elanud vahest paar kuud . </s> <s> Tantsu aga ei teeskle , seda ei õpi ära ka inimene , kes elanud saarel terve oma elu . </s> <s> Tantsuoskus antakse põlvest põlve edasi vere kaudu , see on ja see jääb salasidemeks , mis tahitilasi kokku köidab . </s> </p>
<p> <s> Kui asjad peaksid kujunema nõnda , et Tahiti saab kord iseseisvaks , siis ei loeta iseseisvusdeklaratsiooni kindlasti rahvale ette , vaid selle sisu väljendatakse tantsu abil . </s> <s> Siis on see tahitilasele mõistetav . </s> <s> Võib-olla koostatakse ülejäänud maailma , eriti Prantsusmaa jaoks ka mingi tekst , mis kuskil avaldatakse , kuid tahitilasele piisaks tantsust . </s> </p>
<p> <s> Muide , koreograafia abil edastavad informatsiooni ka mesilased , linnud ning karjades elavad loomad . </s> <s> Mesilane teatab oma lennul siksakke tehes , kust ta tuleb ja mida ta sealt sai , linnuparvede ja loomakarjade kuju ühel kindlal ajamomendil , hierarhias olevate isendite paigutus karjas ütleb sellele , kes aru saab , kõik – kas parajasti valitseb mingi oht , kas ja kus on süüa ja juua , kas on aeg tegelda järglaste soetamisega , kõige tähtsamaga siin elus . </s> </p>
<p> <s> Kahtlemata on tahitilased oskuse edastada sõnumit koreograafiakeeles õppinud looduselt . </s> <s> On hea , et nende side loodusega ei ole veel päris katkenud . </s> <s> Nn . tsivilisatsioon tungib ju vägisi kõikjale . </s> </p>
<p> <s> Ühe tantsu lööva noormehe taskust kukkus siis , kui ta parajasti , kõht taeva poole , silda tehes kuklaga püüdis maad puudutada , välja 100-frangine münt ja veeres minuni . </s> <s> Tõstsin selle asfaldilt üles ning püüdsin talle näidata , mis juhtus . </s> <s> Oma tantsukorda ootavad neiud keelasid mind – ärgu ma segagu sellise tühise asjaga tantsijat , kes teeb väga tähtsat tööd . </s> <s> Andsin mündi üle alles vaheajal , mil mees oma džiibi kapotikaanele toetudes kokakoolat jõi . </s> </p>
<p> <s> Ütlesin talle , et minu arvates on kookospalmi mahl parem kui kokakoola , pealegi müüakse seda täpselt samasugustes plekkpurkides nagu seda punakat suhkurdatud naftajooki . </s> </p>
<p> <s> Nooruk viskas põlastavalt käega ning ütles , et koka on maailma parim jook ... </s> </p>
<p> <s> Kostja ja Igor olid leidnud kaks sõpra meie lähedal sildunud , Panama lipu all sõitvast USA konteinerlaevast . </s> <s> Varem olid nad kohtunud Kaplinnas , nüüd Papeetes . </s> <s> Nad istusid salongis ja jõid õlut . </s> <s> Mehed olid ukrainlased , nagu peaaegu kõik tolle laeva meremehed . </s> <s> Meeskondi ostetakse täiskomplektis , nõnda on odavam . </s> <s> Nad olid madrused ja sõitsid oma 22 sõlme tegeval laeval viisnurka Los Angeles – Papeete – Sydney – Singapur – Honolulu – Los Angeles , teenisid 1700 dollarit kuus . </s> <s> Kui nad oleksid ameeriklased , siis makstaks neile 3500 dollarit kuus , kui eurooplased , siis 3000 dollarit . </s> </p>
<p> <s> Ütlesin , et minu teada asub Ukraina Euroopas . </s> </p>
<p> <s> Mehed vaid naersid selle peale ja laiutasid käsi . </s> <s> Ainult kapten ei ole Ukrainast värvatud , tema on Saksamaalt ja saab 22 000 dollarit kuus . </s> <s> Pole viga , eks ole ? </s> </p>
<p> <s> Hommikul lahkusime sadamast . </s> </p>
<p> <s> Kiire konteinerlaev oli juba läinud , seda oodati Sydneys , kai äärde jäi meie kõrval teisel pool seisnud Korea kalalaev . </s> <s> Kui me sisse sõitsime , oli laeva parras üleni roosteplekke täis , paari päevaga olid usinad korealased selle lumivalgeks võõbanud . </s> <s> Laev oli meie omast väiksem , aga selle peal oli ametis mitukümmend inimest , kõik kuidagiviisi kalapüügiga seotud . </s> </p>
<p> <s> Heino ütles , et niisugustel laevadel on ainult juhtkond laevatoidul , enamik meeskonnast oma leivakoti peal . </s> <s> Kui see tühjaks saab , tuleb oma raha eest turule minna . </s> <s> Sellepärast siis mehed nii kannatlikult kogu aeg käsiõngega kala püüdsidki , et neil oli kõht tühi . </s> <s> Terve reeling oli neid täis , küll kilkasid nad rõõmsalt , kui mõni kala kätte sai . </s> <s> Õnneks juhtus seda tihti . </s> <s> Kalad olid erksavärvilised , loodame , et kõlbasid süüa . </s> </p>
<p> <s> Vaatasime ahtris seistes veel kord mägise Tahiti panoraami . </s> <s> Ah , kuidas tahaks sinna tagasi ! </s> </p>
<p> <s> Tongale ! </s> </p>
<p> <s> Teekond Tahitilt Tongale kestis 9 päeva . </s> </p>
<p> <s> Põhja poole jäid Ühendussaared ( Unioni saared ) Raiateia ja Huahine ning Palmerstoni atoll , lõuna poole Harvey saared . </s> </p>
<p> <s> Palmerstoni juures nägime tantsivat vaala . </s> <s> Loom kargas kas 11 või koguni 12 korda järjest ning väga lühikeste vaheaegade järel täies pikkuses veest välja , vaid mõnel korral jäi sabauim vette , tavaliselt mitte . </s> </p>
<p> <s> Miks ta seda tegi ? </s> </p>
<p> <s> Seda ei tea keegi , sellele pole suutnud ühest vastust anda isegi teadlased . </s> <s> Arvatakse , et see on üks informatsiooni levitamise viise . </s> <s> Vägevad matsud levivad veel all väga kiiresti ja väga kaugele , levivad teiste vaaladeni , kes siis reageerivad nõnda , kuidas kõrgem võim on neile ette näinud . </s> </p>
<p> <s> Heino ütles , et ta on enam kui pool sajandit loodust jälginud ning on absoluutselt kindel , et kõik loomad räägivad . </s> </p>
<p> <s> Ka mina arvan , et vaal tantsis vees samal põhjusel , miks korallrifil tegid seda inimesed . </s> </p>
<p> <s> Tark lootsiraamat ütleb Palmerstoni kohta järgmist : </s> </p>
<p> <s> " Cooki saarte kõige alumine , kõige loodepoolsem osa , piki meridiaani 7 miili pikk , laius 5 miili , ulatub ainult pisut-pisut üle merepinna , on väga ohtlik laevadele . </s> <s> Palmerstonist soovitatakse mööda sõita vähemalt 4 miili kauguselt , sest eri andmetel kõigub atolli täpne asukoht 2–3 miili . </s> </p>
<p> <s> Palmerstoni ümber puhuvad terve aasta karmid orkaanid , kõige rohkem on neid jaanuaris ja veebruaris . </s> <s> " </s> </p>
<p> <s> Meie sõitsime nendes vetes juulikuus , kui oli suurepärane troopikailm , ookean oli vaikne ja õhk jahe . </s> </p>
<p> <s> Tantsiva vaala juures olime läbinud 11 790 miili , meie koordinaadid olid 18 kraadi , 34 minutit ja 4,68 sekundit lõunalaiust ning 158 kraadi , 59 minutit 2,20 sekundit läänepikkust . </s> </p>
<p> <s> Heino laskis mehaanikutel laeva kiiruse maha võtta , et mitte jõuda Tongale teisipäeva öösel . </s> <s> Sealkandis on väga rasked navigatsioonitingimused . </s> <s> Nüüd pidime kohale jõudma kolmapäeva hommikul . </s> <s> Natukese aja pärast Heino täpsustas – muidugi jõuame me Tongale neljapäeva hommikul . </s> </p>
<p> <s> Toh-oo , kuidas võib ikka nii ebatäpselt arvutada , et terve ööpäeva mööda paned ? </s> </p>
<p> <s> Selgus , et asi ei ole arvutusveas . </s> <s> Tonga on teisel pool kuupäevarada , nõnda kadus meie jaoks üks ööpäev lihtsalt olematusesse . </s> </p>
<p> <s> Ka Beveredge'i rifi lähedal nägime tantsivat vaala . </s> <s> Päris pööraseks läinud , muud nad enam teha ei oskagi kui ainult tantsida ! </s> </p>
<p> <s> Kuidas saaks talle öelda , et mis siin tantsid , uju kähku Palmerstoni kanti , sealt leiad sõbra , kellel on üksi igav ? </s> </p>
<p> <s> Beveredge'i riff ei ole veel atolliks muutunud , see võtab aega veel paar tuhat aastat või kauemgi . </s> <s> Asi on selles , et asustatud saared jäävad kaugele , tuul ei puhu siia palmiseemneid , mis palmid kasvama paneks ning nõnda kaasa aitaks rifi atolliks muutumisele . </s> </p>
<p> <s> Lootsiraamat : </s> </p>
<p> <s> " Riff on 6 miili pikk ja 3 miili lai , idaosas on hästi näha uppunud laev . </s> <s> Rifi sees on laguun 4 miili pikk ja 2 miili lai . </s> <s> Laguuni saab sisse sõita läbipääsu kaudu rifi edelaküljel . </s> <s> Läbipääs on 1,5 kaabeltaud lai ja 7,6 meetrit sügav . </s> <s> Laguuni sügavus on 3,7 kuni 12,8 meetrit . </s> <s> Laguunis on väga palju kalu . </s> </p>
<p> <s> 1991 . aasta andmetel asub riff hoopis 5 miili ida pool . </s> <s> " </s> </p>
<p> <s> Ümmarguse rifi sees olid lainetevarjus ankrus kaks luksusjahti . </s> </p>
<p> <s> Muidugi püüti seal kala , sest tegemist on maailma ühe kõige kalarikkama paigaga . </s> </p>
<p> <s> Aega meil oli , panime laeva seisma , lasksime ankru põhja ning järgisime head eeskuju . </s> </p>
<p> <s> Saime põhjaõngedega kätte ühe moreeni ning mitu palukala ja paluhina , ühe umbes poolteisemeetripikkuse hai vedasime küll laeva pardani , aga siis hakkas ta vist aru saama , mis temaga juhtuda võib , hai tõmbas tamiili puruks ning ujus koos konksuga rahulikult minema . </s> </p>
<p> <s> Moreen oli vöödiline nagu sebra , aga muidu mao moodi , teda ei söandanud keegi kätte võtta , kui ta trümmis vingerdas . </s> <s> Kostja tõi puuhaamri , lajatas sellega moreenile paar korda vastu pead , kuniks elukas vaguraks jäi . </s> <s> Ometi polnud ta veel surnud , ta vaid teeskles surnut , et ellu jääda . </s> <s> Kui Kostja hakkas teda kätte võtma , tegi moreen võimsa vedrutuse , millele järgnes nõnda pikk hüpe , et ta olekski peaaegu ookeani tagasi lennanud . </s> <s> Paar haamrihoopi veel kustutasid sitke olendi elu . </s> </p>
<p> <s> Moreeniuhhaa oli maitsev ilma kõrvalainetetagi , isegi väga maitsev . </s> </p>
<p> <s> Meie põhjaõnged olid 4 kilomeetri pikkuse tamiiliga , neid keritakse kettale , mille ringiajamine on päris tükk tööd . </s> </p>
<p> <s> Beveredge'i juures läks meil vaja ainult umbes kilomeetri pikkust tamiili , sest sügavus meie all polnud suurem kui 500 meetrit . </s> <s> Seal olid veealuste vulkaanide tipud , mille kraatrites elavadki palukalad ja paluhinad . </s> </p>
<p> <s> Palukala tähendab polüneesia keeles 'punane kala' ning paluhina 'valge kala' . </s> <s> Palukala liha oli tõepoolest lõheroosa nagu gorbuušal Vaikse ookeani põhjaosas ning paluhina liha värv oli vesiroosistki valgem nagu valgel kalal ( vene keeles belaja rõba ) Amuuri jõel . </s> <s> Võib-olla on tegemist albiino palukalaga ja Amuuri jões albiino gorbuušaga , sest kui värvuserinevust mitte arvestada , siis on kalad päris ühte moodi ? </s> </p>
<p> <s> Huvitav on ka see , et kala ei tähenda polüneesia keeles kala , vaid 'punane' ning hoopis palu on eesti keeles 'kala' . </s> </p>
<p> <s> Mõlemad , nii palukala kui paluhina on jaapanlaste lemmikkaladeks , nende kokkuostuhind on 19 dollarit kilo ning nende püügiga võiks väga hästi ära elada . </s> </p>
<p> <s> Küsimus ei ole aga püüdmises , sest kalu ookeanis siiski jätkub , küsimus on püügiloa saamises ning selles , kas õnnestub saaki müüa või mitte . </s> </p>
<p> <s> 26 . augustil ületasime kuupäevaraja , see toimus minu vahikorra ajal. </s> </p>
<p> <s> Oleks võinud veidike nalja teha , laeva mööda kuupäevarada sõitma panna , näiteks otse alla , lõuna poole . </s> <s> Siis oleks laeva paremas pardas olnud 28. august , laeva vasakus pardas 26. august . </s> </p>
<p> <s> Nüüd , mil meie kurss on endiselt SWW ( lääneedelasse ) , jääb mul 27. august selles ilmas elamata . </s> </p>
<p> <s> Kui keegi peaks mulle kunagi hauatahvli tegema , siis peaks seal minu nime all olema kirjas : " 1. nov. 1947 – 26. aug. 1999 ning 28. aug. 1999 – ... " </s> </p>
<p> <s> Huvitav , et laeva instrumendid , arvutid kaasa arvatud , ei reageeri kuupäevaraja ületamisele , neid tuleb 24 tundi edasi kruttida . </s> <s> Järelikult pole programmid ikka täiuslikud , sest arvuti ometi teab meie koordinaate ning peaks teadma ka seda , et kuupäevaraja ületamisel jääb üks päev vahele . </s> </p>
<p> <s> Veel üks muutus toimus ajaarvestuses . </s> <s> Kui varem oli laevakell kodusest ajast 14 tundi taga , siis pärast maagilise raja ületamist oli see 10 tundi ees . </s> </p>
<p> <s> Jõudsime ka Tonga saare raadiotelefonikuuldavuse piirkonda , Heino sai teada , et ta on vahepeal vanaisaks saanud . </s> </p>
<p> <s> Heino poeg Risto elab juba neli aastat Tongal , ta võttis seal ka naise , nüüd sündis neil poeg . </s> <s> Heino on õnnelik , tal seisab Tongal ees ristimisele minek . </s> </p>
<p> <s> Heino on saarlane , ta pojad on samasugused mööda maailma rändajad nagu ta isegi . </s> <s> Üks poegadest elas tal Tiibetis , nüüdseks on küll Rootsi tagasi kolinud , teine on oma õnne leidnud Tongal . </s> </p>
<p> <s> Päris uhke , eks ole ? </s> </p>
<p> <s> Jõudsime sadamasse . </s> </p>
<p> <s> Meie teekond oli 12 725 meremiili ( 23 580 km ) pikk , koordinaadid sadamas olid 21 kraadi , 08 minutit ja 1,31 sekundit lõunalaiust ning 175 kraadi , 10 minutit ja 8,27 sekundit läänepikkust . </s> </p>
<p> <s> Kõik teavad , et kuupäevarada on läänepikkusel 180 kraadi . </s> <s> Ent Tonga kuningriik on seda rada viie kraadi võrra itta nihutanud , et kogu kuningriigis oleks üks ja sama kuupäev , muidu tekiks ju hästi palju segadusi . </s> </p>
<p> <s> Sama on tehtud Venemaal , ka osa Tšukotka poolsaarest peaks jääma ida poole kuupäevarada , ent selle vältimiseks on seda , vaid virtuaalselt eksisteerivat rada nihutatud üsna palju itta . </s> </p>
<p> <s> Kuupäevaraja nn. õgvendus lubas Tonga kuningal 1999. aastal väita , et esimesena maailmas jõuab uus aastatuhat Tongale . </s> <s> ( Tšukotkale jõuab see siiski varem , sest Tšukotka kohal on kuupäevarada kaugemale itta nihutatud . ) </s> </p>
<p> <s> Tongal olid juba pool aastat varem välja müüdud kõik hotellid , inimesed igalt poolt maailmast tahtsid olla uue aastatuhande saabumise esimesed tunnistajad . </s> <s> ( Turismi mõttes ei paku Tšukotka Tongale loomulikult mitte mingit konkurentsi , sest aastavahetusel valitseb seal käre pakane , mida keegi ei soovi tunda , olgugi et aastatuhat jõuab sinna mõni minut varem . ) </s> </p>
<p> <s> Selle aastatuhande saabumisega oli veel paar 'aga' . </s> </p>
<p> <s> Esiteks on Lõunamerel veel Uus-Meremaale kuuluv üsna mägine Chathami saar . </s> <s> Hoolimata sellest , et Chatham jääb Tongast lääne poole , paistaks uue aastatuhande esimene päike Chathami kõige kõrgemalt mäetipult poolteist minutit varem , sest kuupäevarajale lähim Tonga saarestiku kõrgeim mäetipp Eua saarel ( juhuslikult on see sama kõrge kui meie Munamägi – 318 meetrit ) on sellest madalam . </s> <s> Aga mis siis , kui on pilvine ja päikesetõusu pole Chathamilt näha ? </s> <s> Siis jääb ootajal võimalus öelda : päike tõusis ju ikkagi , olgugi et oli pilvede taga . </s> </p>
<p> <s> Täiesti ootamatult kerkis veel üks konkurent . </s> </p>
<p> <s> Naaberriigi Kiribati valitsejad teatasid äkki , et üks neile kuuluv atoll on väga-väga ligidal kuupäevarajale . </s> </p>
<p> <s> Eespool oli juba juttu sellest , et kuigi GPS-süsteemi sektandid määravad objekti ( kui vaja , siis ka atolli ) asukoha ükskõik kus maakera punktis mõnesentimeetrise täpsusega , selgub teistkordsel mõõtmisel tihti , et see objekt ( näiteks atoll ) asub tervelt viis miili eemal oma varasemast määrangust . </s> <s> Ja atollid ometi ei liigu , vähemalt nõnda kiiresti mitte . </s> <s> Järelikult on või oli tegemist mõõtmisveaga . </s> </p>
<p> <s> Kiribati valitsejad kinnitasid , et neil on Greenwichi kuninglikust observatooriumist ametlik kinnitus selle kohta , et nende riiki jõuab uus aastatuhat esimesena . </s> <s> Atollil ei tule peopidamine muidugi kõne alla , sest ükski atoll ei kerki veepinnast kõrgemale kui poolteist meetrit , kuna korall-loomad vajavad eluks pidevalt vett . </s> <s> Aga pidu võib pidada pealinnas , olgugi et see asub kuupäevarajast väga kaugel . </s> </p>
<p> <s> Huvitav oli Tonga kuninga Taufa'ahau Tupou IV vastus Kiribati pretensioonile . </s> <s> Tonga kuningas laskis endale ehitada tohutu suure katamaraankanuu , et sellega koos oma 200 õukondlasega sõita otse kuupäevarajale ning tervitada inimkonna nimel uut aastatuhandet . </s> <s> Seejärel pidid kuningas ise ja kõige tähtsamad aukandjad lendama helikopteriga tagasi , kanuu aga jätkama teekonda ümber maakera ning tervitama kõiki maailma maid ja rahvad , viima igale poole sõnumit Tongast , tema kuningast ja uuest aastatuhandest . </s> </p>
<p> <s> Nõnda muide ka sündis . </s> </p>
<p> <s> Võib-olla tundub see kellelegi naljakas , aga nalja siin ei ole . </s> <s> Tonga kuningas ei tahtnud Tonga olemasolust informeerida ainult välismaailma . </s> <s> Ta tahtis ka tongalastele teada anda , et nad on väärt rahvas – Euroopa keskajal olid nad vaprad meresõitjad , toonane Tonga kuningas valitses Vaikse ookeani lõunaosa enam-vähem kõiki asustatud saari ( see impeerium võistles pindala poolest hilisemate Briti ja Nõukogude impeeriumitega – kui akvatooriumi ka lugeda ) , ning aastatuhandevahetusel ette nähtud maailma suurim show pidi lisaks ärilistele kaalutlustele ja turistide peibutamisele tongalastele endilegi meenutama nende suurt minevikku , et peletada tongalastes maad võtvat alaväärsuskompleksi . </s> </p>
<p> <s> Niisiis olid augustis 1999 kõik vähesed hotellikohad turistidele Tongal reserveeritud . </s> <s> Eriti palju oli seesuguseid fanaatikuid , kes kavatsesid alustada oma tralli Tongalt , ent seejärel istuda lennukisse , sõita uut aastatuhandet vastu võtma Kiribatile , seejärel Samoale , siis Fidžile , Sydneysse – ühesõnaga teha tiir ümber maakera uue aastatuhande saabumisega samal ajal. </s> </p>
<p> <s> Muide , ka järgmine vaatus oli Tongal ette nähtud . </s> </p>
<p> <s> Veebruaris 2000 tuli " Dateline'i " ( 'Kuupäevaraja' ) hotellis , Tonga kõige luksuslikumas ja ainukeses 3-tärnilises ööbimiskohas kokku astronoomide , matemaatikute ja kalendritarkade kongress , kus otsustati , et millenniumivahetuse peoga läks ikkagi veidike viltu ning õige aeg pidutseda on hoopis 31. detsembril aastal 2000 ... </s> </p>
<p> <s> Ja show pidi minema kordamisele . </s> </p>
<p> <s> Huvitav , kas õnnestub lihtsameelseid turiste kaks korda ninapidi vedada ? </s> </p>
<p> <s> Nagu selgus , õnnestus küll . </s> </p>
<p> <s> Ärimeeste lootused on rajatud ebausule . </s> <s> Paljud inimesed usuvad , et kui nad aastavahetuse hetkel midagi soovivad , siis läheb see soov täide . </s> <s> Ja mida veel rääkida aastatuhandevahetusest ! </s> <s> Inimesel tärkab võimalus olla tuhat aastat õnnelik , eriti siis , kui ta seda soovi sõnub mitu korda , aastatuhandevahetusega ümber maakera kaasas kulgedes . </s> </p>
<p> <s> Paradiisisaar </s> </p>
<p> <s> Tonga pealinna Nuku'alofa sadamasse sisse sõites vaatasin hoolega ringi . </s> <s> Viimane sõnum , mis oli ületanud rahvusvaheliste agentuuride uudisekünnise ning mida ma ajalehest Tonga kohta lugema juhtusin , teatas , et siin lähedal kerkis ookeanist saar 7. jaanuaril 1999. </s> </p>
<p> <s> Sellist asja juhtub Tongal aeg-ajalt ikka , see ei pane kedagi imestama . </s> <s> Mõne päeva pärast sain teada , et suitsu ookeanist ja saare sündi nägid pealt mõlemad Tonga eestlastest laevakaptenid . </s> <s> Kapten Leonhard Niidul tarvitses selleks ainult binokkel võtta ning oma maja aknast välja vaadata , kapten Risto Härmat juhtus oma laevaga parajasti sündivast saarest mööda sõitma . </s> </p>
<p> <s> Eestlased on varemgi näinud saarte sünde Tonga lähedal . </s> </p>
<p> <s> Mereteadlane Ivar Murdmaa oma väga heas raamatus " Ookean tulerõngas " kirjeldab uue saare sündi 12. detsembril 1967. </s> <s> Saarele pandi kohe nimi – Metisi , see võeti madalikult , mille pealt saar välja kasvas . </s> </p>
<p> <s> Algul mõtlesid meremehed , et näevad ookeaniöös põlevat laeva , lähemale sõites saadi aru , et merest purskas vulkaan . </s> <s> Laavakamakad lendasid taeva poole , vaatepilt oli suurejooneline . </s> <s> Laavapursked tõusid umbes 300 meetri , leegid ja hiigelsuured valged suitsupilved 1000 meetri kõrgusele . </s> <s> Vulkaanist lendas üle Tonga kuningas Taufa'ahau Tupou IV , kes käis vaatamas oma uut valdust . </s> <s> Varem oli talle kuulunud 109 saart hiigelsuurel alal Vaikses ookeanis , nüüd oli tal neid 110 , lisaks üle poolesaja atolli . </s> <s> Saare läbimõõt oli umbes pool miili , julgemad mehed tegid katseid seal maabuda , et kuninga käsul kinnitada teiste võimalike pretendentide korralekutsumiseks uuele valdusele Tonga lipp . </s> <s> Katsed ei õnnestunud , kuumal laaval ei saa kõndida , laava peab enne jahtuma ja hanguma , kui sellele võib jala peale panna . </s> </p>
<p> <s> Vulkaan purskas jaanuari keskpaigani , saaregi eluiga ei olnud pikem , ainult üks kuu . </s> <s> Selgus , et saar oli pimsist , pimss on aga veest kergem ning nõnda uhtusid lained saare laiali . </s> </p>
<p> <s> Edasi kirjeldab Ivar Murdmaa Tonga kuningriigi elu-olu . </s> <s> Tänaseks , kui neid ridu kirja panen , seega 32 aastaga , on kõik totaalselt muutunud . </s> <s> Tongast on sellesama kuninga juhtimisel , kelle vahtkonnavahetuse tseremooniat Murdmaa peab operetlik-koomiliseks , saanud kõigiti mugav ja omapärane riik , kus ei ahvita järele Ameerikat nagu teistel Vaikse ookeani saartel . </s> </p>
<p> <s> Murdmaa pidi maabuma laevaga , nüüdseks on Nuku'alofas vähemalt kolm eeskujulikku sadamat , esimese neist ehitasid ameeriklased ja inglased juba 1942. aastal , Teise maailmasõja ajal , kui rajasid mereväebaasi Jaapani ekspansiooni tõkestamiseks . </s> </p>
<p> <s> Murdmaa nägi saarel vaid mõnd mootorratast ja ühte autot . </s> <s> Tänaseks on tegemist vahest kõige autostunuma piirkonnaga terves maailmas . </s> <s> Tongalane sõidab üle tänava poodigi autoga , tema meelest riivab see tema mainet , kui ta jala astub . </s> <s> Tõsi , autod on peamiselt Uus-Meremaalt ja Austraaliast toodud loksud , tihti mõlkis , ilma ukseta või kapotikaaneta , kuid mis sellest ? </s> <s> Peaasi , et sõidab . </s> <s> Aga leidub ka uhkeid džiipe , nendega sõidavad peamiselt välismaalased . </s> <s> Neid on palju , Tongale on kuhjunud koletul määral kõikvõimalikke abiorganisatsioone ja misjoniseltse . </s> <s> Kes ei sooviks siis elada igaveses mõnusas suves , kus temperatuur haruharva tõuseb üle 25 ning langeb alla 20 kraadi ! </s> </p>
<p> <s> Praeguste tendentside jätkudes näeb Tonga tulevik välja küll selline : tongalased elavad Sydneys , Aucklandis ja San Franciscos , aga Austraalia , USA ja Uus-Meremaa pensionärid Tongal . </s> <s> Tonga peres on mõniteist last , ometi kahaneb Tonga kodakondsete arv aastas 3 protsenti . </s> <s> Väljaränne on kohutavalt kõrge , päris kesktänaval võib näha moodsaid Austraaliale ja Uus-Meremaale kuuluvad maju , kus vormistatakse väljarändamisdokumente . </s> </p>
<p> <s> Tonga kuningas on välja andnud seadusi , mis piiravad sisserännet , ja need ei puuduta mitte ainult uusmeremaalasi , austraallasi ja ameeriklasi . </s> </p>
<p> <s> Saarel elab kolm eestlast , kõik nad peavad tegema pingutusi , et nende viibimine seal oleks legaalne . </s> </p>
<p> <s> Kapten Leonhard Niit , kes on saarel elanud 18 aastat ning kellest hiljem tuleb juttu pikemalt , peab iga kahe aasta tagant pikendama oma elamis- ja tööluba . </s> <s> Kapten Risto Härmat , kes on abielus Tonga kõige kõrgema kohtuniku tütrega , peab tegema sama . </s> <s> Endine Tartu disainer neiu Evelin , kes on Niidu sekretäriks ja abiliseks , peab iga kuue kuu tagant lendama korraks kuhugi naaberriiki , sealt tagasi tulema ning siis uuesti kuueks kuuks elamis- ja tööluba taotlema . </s> </p>
<p> <s> Tonga on kõige ürgsem , kõige polüneeslaslikum saar Vaikses ookeanis , just suurepärase haridusega kuningas seisab vastu amerikaniseerumisele . </s> <s> Kõiki inimesi võetakse vastu erakordse südamlikkusega . </s> <s> Tongal ei ole euroopalik-ameerikalikku kalkust ja kaledust ning arvatavasti just see kütkestab sisserändajaid – lisaks paradiislikule loodusele ja kliimale . </s> </p>
<p> <s> Ehk tasuks kõigepealt veidi kirjeldada Tonga geograafilisi tingimusi . </s> </p>
<p> <s> Tonga ( ehk Sõpruse ) saared hõlmavad väga suurt ala Lõunameres , nad jagunevad kolme suurde rühma , mis on saanud nime oma peasaare järgi – Tongatapu , Vava'u ja Ha'apai . </s> </p>
<p> <s> Olgu kohe öeldud , et nimi Tonga põhjustab vahetevahel segadust . </s> <s> Kui juustäpne olla , siis sellenimelist saart ei olegi olemas , Tonga on kogu suure saarestiku ja kuningriigi nimeks , kusjuures saarestikul on paralleelnimi – Sõpruse saarestik ( nagu selle ristis James Cook ) , ent Tongatapu saarterühma suurimat saart , mille ametlik nimi on kah Tongatapu , kutsutakse tihti lühiduse mõttes samuti Tongaks , sellisena on see saar märgitud ka üldlevinud kaartidele , kuid mitte täpsetele merekaartidele , mida kasutatakse navigeerimisel . </s> <s> Minagi olen kasutanud nime Tonga nii suurima saare kui kuningriigi tähenduses . </s> <s> Kui juttu on loodusest , siis kasutatakse kõrvuti Tonga nimega ka Sõpruse saarestiku nime , seda ei häbeneta ega peeta inglastest jäänud koloniaalpärandiks . </s> <s> Kui juttu on riigist ja kuningast , siis pruugitakse ainult iidset , kuulsat ja rahvuslikku nime Tonga . </s> </p>
<p> <s> Suurim saar on pindala poolest umbes pool Hiiumaad , seal asub ka kuningriigi pealinn , umbes 35 000 elanikuga Nuku'alofa , mis küll linnapiiri järel jätkub külade peaaegu katkematu ahelana . </s> <s> Saarel elab kokku umbes 80 000 inimest , seega umbes 75 protsenti Tonga kuninga alamatest . </s> <s> Asustatud saari on kuningriigil aga 37. </s> </p>
<p> <s> Kuid mõistetel asustatud/asustamata on Lõunamerel natuke teine sisu . </s> <s> Kui tegemist ei ole just möödunud nädalal sündinud vulkaanisaarega või alles aasta-poolteist tagasi ookeanist välja kasvanud koralliatolliga , on saarel kindlasti elu ka siis , kui seda asustamata saareks loetakse . </s> <s> Hooajati , kopra ( kookospalmi vilja ) valmimise ajal elavad seal koprakorjajad . </s> <s> Ka võib nn. asustama saarel olla erakuid , kes muust maailmast mitte midagi teada ei soovi . </s> <s> Usutakse , et neid on praegugi üsna palju ja neid on kindlasti olnud kõikidel saartel . </s> <s> Need on tsivilisatsioonist tüdinud kodukootud filosoofid , euroopalik-ameerikalikus eluvõitluses lüüa saanud luuserid ja heidikud ning mitut liiki põgenikud ja tagaotsitavad , olgu nad siis taga otsitud oma naise , ämma , laste või politseivõimude poolt . </s> <s> Moraalinormide leebumise tõttu on aga kadunud üks liik erakuid , kes olid vanasti tühjade saarte peamised asukad . </s> <s> Need olid homopaarid , kes siis , kui laeval nende kiindumus teineteisesse avastati , suure häbistamisega maha tõsteti ; neile anti kaasa tikud , kirves , raudnaelad , kaabeltau nööri ja muud elualustuseks vajalikku ning nad saadeti paadiga tühja randa . </s> <s> Peaaegu kõikidel saartel leidub maapõues magedat vett , lisaks sellele kallab tihti vihma , nõnda et inimesed , kes ei ihale linnade , kõrtside ja televisiooni järele , võivad end hästi tunda , seda enam , kui oled koos armsamaga , kes sind igati mõistab ja sinu suundumust jagab . </s> <s> ( Mida aga teha siis , kui armastus lõpeb ning puhkevad perekonnatülid ? </s> <s> Lahkuminek ja ärakolimine on kaunis tülikas . </s> <s> Kas peab üks asjaosalistest purjetama naabersaarele ? </s> <s> Aga kumb ? ) </s> </p>
<p> <s> Vulkaanilist päritolu saared asuvad Tonga saarestiku lääneosas , idapoolsed on korallsaared . </s> <s> Kõige kõrgem punkt on Kao saarel , ulatub 1031 meetrit üle merepinna . </s> </p>
<p> <s> Enamik saari on kaetud tiheda taimestikuga , vähem on rohelust vulkaanisaartel , eriti neil , kus viimasest purskest ei ole möödunud paari aastatki . </s> </p>
<p> <s> Kliima on kuiv maist kuni detsembrini , vihmaperioodidel on niiskust väga palju . </s> <s> Orkaane esineb detsembrist kuni märtsini , teinekord ka mais . </s> <s> Muidu on tuuled uskumatult püsivad , tongalane ütleb pisut liialdades , et üksteist kuud aastas puhub tuul ühes suunas , ühe kuu aga keerutab siia-sinna . </s> <s> Kui on tormid , siis on loodetormid , kui on passaadid , siis kagu- või idakagu passaadid . </s> <s> Väga tihti on maavärinaid ja vulkaanipurskeid . </s> <s> Kõik hoovused ja veejooksud ümber saarte muutuvad kaks korda ööpäevas – 12 tundi jooksevad veed korallriffide vahel ühes suunas , seejärel hakkavad jooksma vastassuunas . </s> <s> Tõusu kõrgus on ainult 1,5 meetrit . </s> <s> Suitsevate kraatritega veepealseteks vulkaanideks on Tofua , Fonuafo'ou , Foa , Late , Neiafu ja Fonualei , veealused vulkaanid on alles kaardistamisel ja ristimisel . </s> </p>
<p> <s> Kõige tuntum vulkaan asub ookeanis , Tongatapu saare Niu-Anofa neemest 18 miili loodes , selle pursked ei muuda mitte ainult merepõhja reljeefi , vaid ka saare kuju ning tekitavad aeg-ajalt uusi saarekesi . </s> </p>
<p> <s> Tonga juures ookeanipõhjas asub maailma sügavuselt teine süvik , Tongatapu triivib aeglaselt , ent kindlalt selle süviku poole ning umbes tuhande aasta pärast on jäädavalt kadunud . </s> </p>
<p> <s> Kas massiliselt väljarändavad tongalased peavad silmas just seda perspektiivi ? </s> </p>
<p> <s> Peasaar Tongatapu on korallsaar , väga viljaka pinnasega , kohati heledat , kohati tumedat värvi , saare all on palju vulkaanipursete ja lainete uuristatud käike , neid mööda on saare all võimalik vaheldumisi vee peal ja vee all ujudes liikuda ühest külast teise . </s> <s> Tänapäeva tongalased seda enam teha ei julge , kardavad eksida ja uppuda . </s> <s> Paar aastat tagasi hakkas sellist närvekõditavat turismiteenust pakkuma üks riski mitte kartev firma , ehitas ookeani äärde ühe suurema koopa suu ette uksegi , aga kahjuks ei õnnestunud kohale meelitada kuigi palju huvilisi ning asi jäi soiku . </s> </p>
<p> <s> Mööda saart kõndides võib märgata , kuidas järsku purskab maa alt kõrgele taeva alla vesi ning suure vedamise korral võib inimese jalge ette podinal sadada värvilisi kalu . </s> </p>
<p> <s> Mis siis juhtus ? </s> </p>
<p> <s> Ookeanilaine murdis Tongat kaitsvast rifist üle , veeres kaldani , kaldast edasi liikus laine mööda maa-alust käiku kuni tolle käigu lõpuni või vähemalt äkilise kurvini . </s> <s> Korallipinda oli pikkamisi uuristunud auk ning just selle augu kaudu viskuski laine jõuliselt taeva poole . </s> </p>
<p> <s> Enamiku saarest hõlmab suur ja madal laguun , mis kohati on võsastunud , vaesemate külade ning Nuku'alofa vaesemate linnaosade juures täidab see haisva prügimäe aset , ent laguuni ääres on ka rikkurite villad , mille kõrval ankrus luksuskaatrid ja vesilennukid . </s> <s> ( Viimane on Okeaanias sama populaarne sõiduriist nagu Siberis . ) </s> <s> Laguuni juures on tähistatud ka koht , kus James Cook 1775. aastal esimest korda maabus . </s> <s> Igal aastal peetakse sel päeval karnevali , kus etendatakse James Cooki maabumist – seda , kuidas värvikates kostüümides laevaohvitserid Tongale tulid , kuidas kuningas nad sõbralikult vastu võttis , mille järgi Cook panigi saarestikule nime Friendly Islands . </s> <s> Kokku käis Cook Tongal kolm korda ning tema suhted kuningate ja teiste ülikutega aina paranesid . </s> </p>
<p> <s> Tänu headele suhetele sattuski saarestik Briti protektsiooni alla , kus oldi kuni 1970. aastani . </s> </p>
<p> <s> Siinkohal on aga jällegi paar " aga " , mis ühelt poolt annab tunnistust Inglise koloniaalpoliitika salakavalusest ja edukusest , teiselt poolt Tonga kuningate tarkusest . </s> </p>
<p> <s> Tongal koostatud Tonga ajaloo järgi pole saarestik kunagi Inglismaale kuulunud , hoolimata sellest , et Londonis peeti Sõpruse saarestikku Briti krooni osaks . </s> <s> Ka minul oli selleteemaline vaidlus Tonga tervishoiuministriga . </s> <s> Kui kõrgelt haritud mees mulle ütles , et Tonga ei ole kunagi olnud Inglismaa koloonia , vaidlesin talle kohe vastu – vaadake ükskõik missugusesse kättesattuvasse entsüklopeediasse ning see veenab teid vastupidises . </s> </p>
<p> <s> Milles siis on asi ? </s> <s> Kas võrdlemisi lihtsal faktil võib olla keeruline tagamaa ? </s> </p>
<p> <s> Võib ikka küll . </s> <s> Ametlik London ei tõtanud mitte kunagi Tonga kuningat korrigeerima , kui see rääkis oma iseseisvusest ja sõltumatusest . </s> <s> Londonis värviti Tonga kaardil roheliseks , nime taha kirjutati sulgudes ( Brit . ) </s> <s> , Londonist määrati kohale kuberner , kes pidi tegutsema ettevaatlikult ning tongalaste au ja väärikustunnet riivamata . </s> </p>
<p> <s> Kas eestlane kujutab ette , et Konstantin Päts oleks olnud Rahvakomissaride Nõukogu esimees või EKP Keskkomitee esimene sekretär ? </s> <s> Või koguni ENSV president ? </s> </p>
<p> <s> Või lähme ajas kaugemale . </s> </p>
<p> <s> Kas me kujutame ette , et Lembitust või tema pojast oleks saanud Tartu piiskop ? </s> <s> Või seda , et Lembitust või tema pojast oleksid saanud tõsiusksed kristlased ning üks neist oleks jäänud maavanemaks ? </s> </p>
<p> <s> Ometi ajasid inglased just niisugust peent poliitikat ning see tõi neile edu . </s> <s> Ivar Murdmaa kirjutab , et saare tegelik valitseja on Briti konsul ( seda 3 aastat enne ametlikku iseseisvumist Londoni silmis ) , needsamad sõnad ütles mulle ka Leonhard Niit 29 aastat pärast ametlikku iseseisvumist . </s> </p>
<p> <s> Inglased on osanud taanduda ja lahkuda nõnda , et neid ei jäeta vihkama , nõnda , et nende mõju jääb alles . </s> </p>
<p> <s> Kõik eelpoolne oli nähtud Londoni pilguga . </s> </p>
<p> <s> Aga vaatame asja ka avala , südamliku ning äärmiselt külalislahke tongalase ning inglastest mitte vähem kavalamate Tonga kuningate pilguga . </s> </p>
<p> <s> Lihtsale tongalasele pakkus kohtumine inglastega suurt rõõmu , sest tongalasele üldse meeldib inimestega suhelda , eriti aga võõraste inimestega , sellistega , keda ta ei ole varem näinud . </s> </p>
<p> <s> Inglased olid nii huvitavalt riides , ei kandnud niudevööd , neil olid huvitavad paadid ja laevad , neil olid kirved , tikud , püssid , sekstandid jne. </s> <s> Ja inglased olid lahkelt nõus kõiki asju kinkima ning müüma . </s> </p>
<p> <s> Oh , tuleks neid inglasi rohkem ning käiksid nad sagedamini ! </s> </p>
<p> <s> Tonga kuningad aga andsid inglaste pealetükkivale ning küllaltki ebadelikaatsele jonnakusele alla , mõtlesid , et ah , võtku nad siis pealegi minu allkiri oma veidrale protektsioonilepingule , kui neile seda nii kangesti vaja läheb , võimule jään ju mina , mina kaitsen oma rahvast vaenlaste , peamiselt inglaste eest inglaste endi mõõkadega . </s> </p>
<p> <s> Koloniaalametnikke ja koloniaalohvitsere taludes vihkasid tongalased aga misjonäre , nimetasid neid pikkadeks sigadeks ning lasksid nende lihal hea maitsta . </s> </p>
<p> <s> Tänagi võib näha , kuidas Tongal jooksevad igal pool ringi kõhnad , pikkade jalgadega , peamiselt musta värvi nahaga sead , kes on päeval vabapidamisel , aga kellele õhtusöögiks tambitakse õuenurka puruks hunnik kookospähkleid . </s> <s> Nii oli see ka 1829. aastal , mil saarele jõudsid esimesed anglikaani misjonärid Fidžilt . </s> </p>
<p> <s> Neid musti loomi nimetati juba tollal lühikesteks sigadeks ning nende liha oli ja on tongalaste põhitoit . </s> </p>
<p> <s> Tavad olid tongalastele tähtsamad kui võim ja alluvussuhted , just tavades väljendus tongalase identiteet . </s> <s> See , kes tantsis samu tantse ning kummardas samu jumalaid , oli oma . </s> <s> See , kes kandis samu kehakatteid ning sõi samu toite , oli oma . </s> <s> See , kes võttis samal moel naise , oli oma . </s> <s> Koloniaalametnikud oma nina tongalaste tavadesse ei pistnud , aga misjonärid hakkasid neile õpetama , kuidas on õige elada . </s> </p>
<p> <s> Kas võib olla veel midagi nii rumalat nagu iidolite purustamine ? </s> <s> Nagu nõue katta oma keha riietega ? </s> <s> Miks inimene peab ennast häbenema ? </s> <s> Ja abielueelse seksi keelamine , see on ju totruse tipp ! </s> <s> Enne abiellumist peab naisel olema paar last , naine peab ju tõestama , et ta on viljakas ! </s> </p>
<p> <s> Ärasöömata jäänud ning elusaina Inglismaale naasnud misjonärid kirjeldasid värvikalt oma vaprust ja tongalaste nn. metsikust . </s> <s> Euroopa oli parajasti jõudnud meedia sünnini , Euroopa linnades hakkasid ilmuma juba päevalehed . </s> <s> Tongalastest ja misjonäridest said ajalehtede lemmiksangarid , kes jõudsid otsapidi ka eestlaste teadvusse . </s> </p>
<p> <s> Meediakära aitas kaasa misjonitöö finantseerimisele , mis inimkadudele vaatamata oli küllaltki edukas . </s> </p>
<p> <s> Tänaseks päevaks on Tonga kõige religioossem maa , mida ma olen juhtunud nägema . </s> <s> Kindlasti õhkub Tongal sügava kristluse vaimu rohkem kui Vatikanis või Jeruusalemmas , rohkem kui Mekas islami ja Tiibetis budismi vaimu . </s> </p>
<p> <s> Ja kui palju on Tongal kirikuid ja usulahke ! </s> <s> Väiksemates külades on vaat et iga viies-kuues maja väike , tavaliselt valget värvi kirik , Nuku'alofas on ka päris suuri ja kauneid kirikuhooneid . </s> </p>
<p> <s> Promiskuiteet on pöördunud abielueelse seksi kadumiseks , Tonga neiu olevat enne altari ette minekut puutumatu . </s> </p>
<p> <s> Igatahes kuulub ka Tonga pulmakombestikku veriste linade näitamine pulma teisel päeval , see tähendab pärast pulmaööd . </s> </p>
<p> <s> Tongal ei juhtunud ma pulma nägema , küll aga olen osa võtnud neli päeva kestnud pulmadest Balkaaria mägikülas Põhja-Kaukasuse jalamil . </s> </p>
<p> <s> Tonga asub keset ookeani , Balkaaria keset mägesid , väga kaugel meredest . </s> <s> Tonga on praegu kristlik , Balkaaria poolateistlik , poolmuhameedlik . </s> <s> Ometi on kombestik selles üksikasjas äärmiselt sarnane , kusjuures ühtmoodi irooniliselt nimetavad kahtlejad ka verd linadel , mida ämm pulmakülalistele uhkusega näitab – kanaveri . </s> </p>
<p> <s> Muutunud ei ole mitte ainult pulmakombed . </s> </p>
<p> <s> Tongalased ei paljasta enam oma keha avalikus kohas , ei ülemist ega alumist poolt , seda on keelatud teha kuninga George Tupou I omaaegse seadusega . </s> <s> Sellise seaduse pidi kuningas välja andma anglikaani misjonäride survel . </s> <s> Täna takistab see seadus turistidel rannamõnude nautimist , sest ametlikult ei tohi mehedki ujumas käia ainult ujumispükste väel , naiste paljastatud rindadest ja nudismikultuuri viljelemisest ei tasu rääkidagi . </s> <s> Keeld ei kehti laste suhtes . </s> <s> Kui meie randades võib väga pisikesi näha hoopis alasti , siis võib Tongal veidi vanemaid lapsi näha ujumas palja ülakehaga . </s> </p>
<p> <s> Omaaegsest seadusest hoiab tänane kuningas Taufa'ahau Tupou IV kinni nii , nagu ta hoiab kinni kõigest vanast , nii nagu ta hoiab kinni Tonga väärikast ajaloost . </s> <s> Minevik seatakse vastukaaluks amerikaniseerumisele . </s> <s> Ka kristliku kõlbluse väärtustamine on vastukaal Lääne moraalilõtvusele , kõigele pahale , mis tuleb mujalt . </s> </p>
<p> <s> Siiski pole see nii lihtne . </s> <s> Loomulikult ei ole Tongal tsensuuri , selleks on see riik liiga Briti-mõjuline . </s> </p>
<p> <s> Nuku'alofas tegutseb kaks videokassettide laenutuspunkti , kus on saadaval ka pornofilmide kassetid . </s> <s> Nõudmine nende järele on elav , nägin seda oma silmaga . </s> <s> Tonga poisid ja tüdrukud vaatavad nilbeid filme koos ja avalikult sealsamas , neid koju viimata , ka laenutaja ise on suur huviline ja ilmselt teistest targem kommenteerija . </s> </p>
<p> <s> Tonga noorukitel puudub häbitunne , mida seksikultuuri agarad propageerijad võivad nimetada ka võltshäbiks . </s> </p>
<p> <s> Kapten Leonhard Niit ütles mulle , et Tonga noored lähevad kohe koju tegema järele seda , mida nad pornofilmides nägid , sest nad mõtlevad , et nõnda elataksegi nende unistusteriikides Uus-Meremaal , Austraalias ja USA-s , kuhu nad õige varsti rännata tahavad . </s> <s> Tonga noorukitel ei ole distantsi filmi ja tegelikkuse vahel , nad ei tule selle peale , et pornofilm on mõne kompleksihunnikuga ja rahaahne inimese haige fantaasia elustamine . </s> </p>
<p> <s> Kas pornofilmide avaliku vaatamise ja häbi puudumise taga kumab kauge mälestus promiskuiteedist ? </s> </p>
<p> <s> Kas me võime öelda , et Lääs tegi 19. sajandil Tongal lõpu promiskuiteedile ning Lääs püüdis seda 20. sajandil taaselustada ning vahest jõuabki 21. sajandil sihile ? </s> <s> Kas on nii , et Lääs kehtestab igal pool oma moraalinorme ? </s> <s> Kui Läänes valitseb puritaanlus , siis peab see nii olema kogu maailmas ? </s> <s> Kui aga Lääne kõlblusnormid muutuvad , siis peavad sellised muutused toimuma kogu maailmas ? </s> </p>
<p> <s> Eelmisel muutusel ja praegusel muutuse algusel on siiski suur erinevus . </s> <s> Promiskuiteedikeelu seadsid anglikaani misjonärid sisse peaaegu sunniviisiliselt , tegid seda Inglismaal hea hariduse ja kasvatuse saanud kuningate George Tupou I ( valitsemisaastad ( 1845–1893 ) ja George Tupou II ( 1893–1918 ) kaasabil . </s> <s> Moraali lõtvumine toimub aga vabatahtlikult ja mõne ärimehe rahakotti paisutades , nõnda et sellele seisab vastu praegune kuningas Taufa'ahau Tupou IV , kes aga ei saa eriti midagi teha , sest tsensuuri kehtestamine ei tule siiski kõne alla . </s> </p>
<p> <s> Aga nagu öeldud , on Tonga kõige selle juures kõige usklikum maa , mida ma olen näinud . </s> <s> Tongal näikse olevat rohkem usku kui Jeruusalemmas , Mekas ja Tiibetis kokku . </s> <s> Üksnes Maroko mägi- ja kõrbekülad tunduvad olevat religioossemad kui Tonga , aga seevastu Maroko linnade elanikud on üsna ükskõiksed oma religiooni , islami vastu . </s> </p>
<p> <s> Tongal on aga sügavalt usklikud kõik eesotsas kuningaga – nii džunglikülade kui linnade asukad . </s> </p>
<p> <s> Väga ilus on Tongal pühapäev . </s> <s> Nägin seda kaks korda – esiteks Nuku'alofas ning teiseks kaugel väikesaarel Eual . </s> </p>
<p> <s> See päev Tongal on midagi niisugust erilist , mida Tammsaare kirjeldab " Tõe ja õiguse " I osas pühaliku jõululaupäevana . </s> <s> Ainult et jõululaupäev on aastas vaid üks kord , pühapäevi on aga 52. </s> <s> Ja muidugi ei ole Tongal lund ja saanisõitu , seal on igavene suvi ja igavene päikesepaiste . </s> </p>
<p> <s> Pühapäeval on kinni kõik poed ja muud asutused , seda kohe kuninga käsu alusel . </s> </p>
<p> <s> Olgu vahemärkusena öeldud , et salaja , tagauste kaudu kaubitsetakse – peamiselt alkoholiga – siiski hiinlaste putkades , milliseid Nuku'alofas on kõik kohad täis , eriti palju on neid rannapromenaadil . </s> </p>
<p> <s> Need putkad on üldse olnud Tongal ammu probleemiks , nende küsimust on mitu korda arutanud Tonga 27-liikmeline parlament . </s> <s> ( 9 liiget valitakse üldvalimistel , 9 saavad parlamenti kui põlisaadli esindajad ning 9 liiget määrab kuningas , viimased on peamiselt ministrid . ) </s> </p>
<p> <s> Kuidas olid hiinlased saanud endale pikaaegsed elamis- ja tööload , samal ajal kui neid antakse väga kitsilt Tonga suurtele sõpradele , Uus-Meremaa ja Austraalia kodanikele ? </s> </p>
<p> <s> Selgus , et need elamis- ja tööload olid välja antud altkäemaksu eest . </s> <s> Kui see ilmsiks tuli , siis ässitas Tonga ülinatsionalistliku partei esindaja rahva hiinlaste putkade kallale . </s> <s> Putkad rüüstati , hiinlased , kes elavad oma putkades , klobiti läbi . </s> </p>
<p> <s> Nüüd asusid kuningas ja politsei hiinlaste poolele , sest Tonga kuningas peab vajalikuks pidada häid suhteid mõlema Hiinaga . </s> <s> Muide , Taufa'ahau Tupou IV on ainus riigipea maailmas , kes ühel ja samal välisvisiidil on külastanud nii Hiina Rahvavabariiki kui Taivani . </s> <s> Tänased realiteedid on siiski sellised , et Hiina Rahvavabariigil on Nuku'alofas suur saatkond , Taivanil vaid kaubandusesindaja . </s> </p>
<p> <s> Tonga hiinlaste kaitseks astusid välja aga mõlema Hiina esindajad ning loomulikult pidas kuningas arukamaks hoiatustele alluda . </s> </p>
<p> <s> Kui mina külastasin Tongat 1999. aasta augusti- ja septembrikuus , oli vaen kustunud , hiinlased elasid rahulikult oma putkades edasi , müüsid endiselt pühapäeviti tagauksest salaviina . </s> </p>
<p> <s> Leonhard Niit arvas , et neil peab olema keegi väga kõrge protežee Tonga ülikute hulgas ja tegi oletusi paari ministri kohta , kelle poole on vihjanud Tonga opositsiooniline ajakirjandus ning Inimõiguste Kaitse Komitee ( ka niisugused tegutsevad Tongal väga elavalt ) . </s> </p>
<p> <s> Aga jätame putkad kus seda ja teist ning vaatleme edasi pühapäeva , milles tongalikkus minu meelest väljendub tänasel päeval kõige ehedamini . </s> </p>
<p> <s> Kohe hommikul hakatakse muldahjus küpsetama rahvusrooga omo't . </s> <s> Maa sisse kaevatud muldahjud on igal õuel , nõnda võib näha , kuidas iga maja juures tõuseb palmilehtede poole suitsu . </s> <s> Ahi koosneb peamiselt lahtistest kividest , mis aetakse tulel kuumaks ning maetakse koos valmistatava roaga mulla alla . </s> </p>
<p> <s> Roa põhisisuks on väike siga , neid võib ahjus olla mitu tükki . </s> <s> Juurde antakse palmilehtedesse või fooliumisse mässitud ja mitmete kastmetega maitsestatud roogi , mis on tehtud peamiselt maniokist , kavapiprast , tarost , jamsist , koprast , banaanidest , papaiadest , ananassidest jne. </s> <s> Kastmete hulgas võib olla väga kummalisi komponente – ühel pidulikul lõunal tundsin keele all eksootiliste maitsete kõrval midagi väga-väga tuttavat . </s> <s> Võttis tükk aega , enne kui tabasin , et see on meile üsna tuttav konserv " Räim tomatis " . </s> </p>
<p> <s> Roogi on rohkesti , sest tongalased armastavad süüa hästi palju ja hästi pikalt . </s> <s> Tongalased on vist kõige paksemad inimesed maailmas . </s> <s> Paksud on seal kõik – nii kuningas kui kooliplikad . </s> <s> Tongalase kohta öeldakse , et tongalane sööb ja tantsib seni , kuni ära väsib ning siis teeb ta igavusest natuke ka tööd . </s> </p>
<p> <s> Umbes kella poole kümneks on liha mulla alla pandud ning siis pannakse selga kõige ilusamad ja kallimad riided ning algab liikumine kirikute poole . </s> <s> Nii on see igal pool – nii külades kui linnades . </s> </p>
<p> <s> Mehedki kannavad seelikuid , kuid need ei ole šoti seelikute moodi . </s> <s> Seelikuid kannavad kõik mehed , ka kuningas ; kõrgetel ametnikel , ka politseinikel ja armeeohvitseridel on must , maani ulatuv seelik vormirõivaks . </s> <s> Seeliku peal on nii meestel kui naistel kaunimustrilised ja värvikirevad palmilehtedest punutud põlled , mis matkivad muistset niudevööd . </s> <s> Põllesid on harilikult mitu , nende hulgal ja väljanägemisel on kindel tähendus , mis määrab nii kandja positsiooni ühiskonnas kui tähtpäeva pidulikkuse . </s> <s> Nagu fotodelt näha , käib kuningas välisvisiitidel siiski ülikonda kandes , ent kodumaal on ta ( vist ) alati seelikus , paljaste jalgade otsas viiskude moodi , jällegi palmilehtedest punutud nn. varbavahesussid , nõnda nagu kõigil ametnikel ning enamikel meestel ja naistel . </s> </p>
<p> <s> Naistegi seelikud ja pluusid on kaunid , domineerib valge värv . </s> </p>
<p> <s> " Tões ja õiguses " sõidetakse kirikusse aisakellade tilisedes saanidel , Tongal sõidavad jõukamad oma autoga , mille hulgas on hästi palju logusid , ent on ka uhiuusi Jaapani džiipe , mis sätendavad päikesepaistes . </s> </p>
<p> <s> Palju rahvast sõidab busside ja veoautodega . </s> <s> Bussidel ei ole tavaliselt uksi ja aknaklaase , veoautod on ilma portedeta , mõned koguni ilma kabiinita . </s> <s> Aga mis sellest ! </s> <s> Kõikjal valitseb harras , pühalik meeleolu , seda nii tongalaste ilmes , kõnes kui liigutustes . </s> <s> Üldine rõõm on nakatav . </s> </p>
<p> <s> Kirikusse minnakse alati kogu perega , kirikus ollakse poolteist kuni kaks tundi . </s> </p>
<p> <s> Pered on suured , lapsi on üle kümne , ehkki vanemad lapsed on harilikult juba välismaale rännanud . </s> <s> Paistis , et laste hulgaga isegi uhkustatakse , tonga perekonnal on piinlik minna kirikusse ainult kolme-nelja lapsega . </s> </p>
<p> <s> Usulahke ja -voole on Tongal palju , need kõik on kristlikud ( kui mormoone ka kristlikuks pidada ) , ametlikuks usuks on anglikaani kirikust välja kasvanud Wesley metodistlik usuvool , mille peakorter asub Londonis . </s> <s> Wesleylased olid ka Tonga peamised misjonärid . </s> </p>
<p> <s> Wesley kirik on suur ning see asub kuningapaleele väga lähedal . </s> <s> Veel hiljuti asus see kõige lähemal , ent just sel ajal , mil mina Tongal viibisin , ehitasid uusmetodistid oma väga suurt kirikut paleele veel lähemale . </s> </p>
<p> <s> Kuningas koos kogu õukonnaga sõidab paarsada meetrit kirikusse mustades limusiinides , võtab koha sisse esimeses reas . </s> </p>
<p> <s> Mulle tundus , et kuningas tukkus jutluse ajal. </s> <s> Ta oli täiesti liikumatu , ent hämaruses ei näinud ma , kas ta rasvavoltidesse uppunud silmad olid kinni või lahti . </s> </p>
<p> <s> Selles kirikus ei olnudki kuigi palju rahvast , istujaid leidus ehk pooltele toolidele , enamus kirikulistest tundusid olevat uudishimu ajel kohale tulnud turistid . </s> </p>
<p> <s> Uksed olid pärani , nagu Okeaanias kombeks , äkki jooksis sisse pulstunud karvadega peni , missuguseid Tongal on kõik kohad täis . </s> <s> Ju oli tal palav , krants ihkas jahedust . </s> <s> Peni viskas end pikali täpselt kuninga ja jutlust pidava pastori vahele ning puhkas varsti sügavas unes , nagu vist ka tema kuningas . </s> </p>
<p> <s> Minust jäid mõlemad sinna tukkuma , ma ei kuulanud jutlust lõpuni , sest tahtsin käia teisteski kirikutes . </s> </p>
<p> <s> Neid on Nuku'alofas palju , kohe väga palju . </s> <s> Püüdsin neid kokku lugeda , aga läksin alati sassi . </s> <s> Ka Leonhard Niit ütles , et nende täpset arvu on võimatu kindlaks teha , sest äärelinnades on era- ja perekonnakirikuid , mis välimuse poolest elumajadest kuigi palju ei erinegi . </s> </p>
<p> <s> Kirikuid on küladeski väga palju , kohati on maantee ääres kirik kirikus kinni . </s> </p>
<p> <s> Nuku'alofas on peatänava ääres kummaski otsas väga suur katoliku kirik , mida on avamas käinud paavst . </s> <s> Need mõlemad olid tol pühapäeval rahvast puupüsti täis . </s> <s> Üks neist on väga moodne , ringikujulise põhiplaaniga , see ehitati 1965. aastal . </s> <s> Ka külades võib näha efektse arhitektuuriga kirikuhooneid , mõnel puhul polegi kirikuil seinu , on ainult lennuka vormiga katus ning mingi väga veider kellatorn , tavaliselt katusest natuke kaugemal . </s> </p>
<p> <s> Küll küllale liiga ei tee , raha kirikute ehitamiseks on olnud piisavalt ning sellest ei ole praegugi puudust . </s> <s> Huvitav , kas kaugetes põhjamaades , näiteks Gröönimaal , käib sama vilgas usuelu ? </s> <s> Mulle tundub , et ka misjonärid ning kõiksorti abistajad eelistavad paradiisliku kliimaga Lõunamere saari igavesele talvele ja tuiskudele . </s> </p>
<p> <s> Mormoonid on endale džunglisse rajanud terve usulinnaku . </s> </p>
<p> <s> Enamik kirikuid on siiski lihtsa väljanägemisega ja võrdlemisi väikesed . </s> <s> Need on valgete seintega ühekorruselised majad , ainult risti järgi uksel või katusel tunned ära , et tegemist on kirikuga . </s> </p>
<p> <s> Kõigi , ka väga väikeste kirikute juures aga tegutsevad mitmesugused koolid , pühapäevakoolid , spordiseltsid ja rahvamajad . </s> <s> Niisugune on kuninga tõesti tark korraldus . </s> <s> Mormoonidel on Tongal koguni oma koolivõrk , samuti katoliiklastel , nelipühilastel , wesleylastel ja teistel . </s> <s> Ilma kooli , rahvamaja ja jõusaalita kirikut kuningas Tongale ei lubagi . </s> </p>
<p> <s> Tongalase ainus võimalus vaesusest pääseda on hea haridus . </s> </p>
<p> <s> Muidugi on Tonga kakskeelne riik – tonga ja inglise keel – , kooliski õpitakse mõlemat keelt , prevaleerib aga inglise keel , selle täielik valdamine on eelduseks laias ilmas läbi löömisel . </s> </p>
<p> <s> Tongal ja Tahitil on üks suur erinevus – Tonga on iseseisev riik ning ehkki Tongale tuleb igal aastal üsna suur välisabi , ei saa tongalased nautida emamaalt pärinevat sotsiaalabisüsteemi nagu tahitilased . </s> <s> Tongalase ainus võimalus elus edasi jõuda on hästi õppida ning seejärel emigreeruda . </s> <s> Ja niisugune mudel töötab sujuvalt . </s> <s> Hoolimata sellest , et Tongal on tohutu kõrge sündimus , kahaneb tongalaste arv saartel kiiremini kui eestlaste arv Eestis – ligi 3 protsenti aastas . </s> <s> Õigupoolest on tongalaste ränne kaheastmeline . </s> <s> Väikesaartelt , kus sündimus on veelgi kõrgem kui Tongatapul , kipuvad noored peasaarele , et seal täita välismaale läinute kohad või sealt ise välismaale minna . </s> <s> Ja rahul on nii Tonga kui ka riigid , kuhu tongalased sisse rändavad . </s> </p>
<p> <s> Tõsi , need riigid toetavad välisabi korras Tonga riiklikku haridussüsteemi , sest neil endil kulub raha haridusele järjest vähem , kuna kooliõpilaste arv kahaneb . </s> <s> Tegemist oleks nagu oma haridussüsteemi jätkuga , nende inimeste koolitamisega , kellest tulevikus saavad vastavate maade kodanikud . </s> <s> Aga ikkagi ei ole Tongale osutatav abi võrreldavgi selle toetusega , mida Prantsusmaa annab Tahitile . </s> </p>
<p> <s> Nõnda on kuningas otsustanud : mitte ükski kirik ei tohi Tongal tegutseda ilma kooli ja rahvamajata . </s> <s> Ja ega nad tegutsegi . </s> <s> Ikka on kiriku ümber kool , spordisaalid , korvpalli- või jalgpalliplats ning üks kirikuga sarnane maja , mille esiseinale on maalitud sõna , mis inglise ja eesti keeles kirjutatakse ühtemoodi , aga hääldatakse erinevalt – HALL . </s> </p>
<p> <s> Mis see veel on ? </s> </p>
<p> <s> Jumalateenistuse lõppedes lähevad naised ja lapsed koju , tavaliselt jalgsi . </s> <s> Ja mõnus oli neid minemisi vaadata , nii Nuku'alofas kui pisisaarel Eual . </s> <s> Kõik teed ja tänavad on pidulikus meeleolus , pidulikus riietuses minejaid täis , omavahel vesteldes nad muudkui naeravad ja naeravad . </s> <s> Tongalased naeravad üldse palju ning räägivad üsna valju häälega . </s> <s> Meie laeva üks mehaanikutest arvas kord , et keegi irvitab tema üle ning sai vihaseks . </s> </p>
<p> <s> Mulle tundus , et mingit pahatahtlikkust selles naerus ei ole , kuigi tongalased tõepoolest kommenteerivad teise inimese välimust ja tegemisi , nagu muidugi ka eurooplased . </s> <s> Ainult et eurooplased varjavad oma suhtumisi , teevad seda seljataga , tongalased üsna avalikult . </s> <s> Kumb on siis parem ? </s> <s> Kas klatšijutt või silmast silma sinu olemuse mõõtmine ? </s> </p>
<p> <s> Mehed aga jäävad nendesse hallidesse , meeste hulgas mõni naine . </s> <s> Need on lesed , kes on tõusnud perekonnapeaks . </s> </p>
<p> <s> Hallis istutakse põrandal ringjalt kaksiratsi , käest kätte antakse kavapiaal ning arutatakse oma küla tähtsaid asju . </s> <s> Hallivestlust juhatab külavanem . </s> <s> Kava on kergelt narkootiline jook , mida valmistatakse kavapipra juurtest ; nimetusele vaatamata ei ole tal ainete sisalduselt midagi ühist kohviga , kuigi kasutatakse enam-vähem samal otstarbel . </s> </p>
<p> <s> Pühapäevased külanõupidamised koos kavajoomisega on tunduvalt vanemad kui kristlus saarel , ja on huvitav , et ristiusukogudused on võtnud need oma hõlma alla . </s> <s> Aga tehtud on seda kuninga käsul . </s> </p>
<p> <s> Just niisugused pildid , kus uhked , oma pikki piike püsti hoidvad , üksnes niudevöödesse riietatud mehed istuvad kaksiratsi palmide all ning joovad kavat , olid esimesed tongalastest , mis puugravüüridelt jõudsid eurooplaste teadvusse , neid avaldas isegi vana Kreutzwald oma sarjas " Maailm ja mõnda ... " . </s> <s> Tonga National Center's ( mis on nagu meie Eesti Rahva Muuseum ja Vabaõhumuuseum kokku panduna , aga juurde on liidetud äritegevus ) on neist vanadest gravüüridest püsinäitus . </s> <s> Mullegi tulid paljud neist tuttavad ette , tähendab , olin tongalasi varasest noorusest alates oma mälus kandnud , kuidagi olid nad minu otsustamisi ja käitumist mõjutanud . </s> </p>
<p> <s> Kavajoomised ja hallinõupidamised pole ainus kohalik tava , mille puhul kirik on rahvuslike traditsioonidega kompromissile läinud . </s> </p>
<p> <s> Tonga on minu teada ainus koht maailmas , kus heteroseksuaalsetes perekondades kasvatatakse homoseksuaale . </s> <s> Seda ei tehta siiski kellegi seksuaalse orientatsiooni rahuldamiseks , põhjused peituvad hoopis mujal . </s> </p>
<p> <s> Nuku'alofa lähedal asuvas restoranis nimega " Flying Fox " ( 'Lendav Rebane' – see tähendab liiki nahkhiiri , kes pesitsevad ümbruse korallikoobastes ) võib näha imelikke , mõneti väljakutsuvalt käituvaid neide . </s> <s> Kergemeelse naise nimetuseks Tongal ongi " lendav rebane " . </s> <s> Suur on aga endale sealt neiu leidnud mere- või muidu elumehe jahmatus , kui ta hiljem avastab , et on valinud meessoost piiga , kes riietuse , jutu ja käitumise poolest mitte millegagi ei erinenud naissoost piigadest . </s> </p>
<p> <s> Milles siis asi ? </s> <s> Nii moraalne saar , moraali propageeriv kuningas , moraali üle valvavad kirikud , ja nüüd sellised lendavad rebased ? </s> <s> Kuidas see kõik kokku sobib ? </s> </p>
<p> <s> Seletamist tuleb alustada üsna kaugelt . </s> </p>
<p> <s> Ühiskondlikest institutsioonidest on Tongal kuninga ja kiriku kõrval võrdse tähtsusega suguvõsa ja sugulussidemed . </s> <s> Õigupoolest määrabki sugukondlik kokkuhoidmine tongalase elus kõik – tema tuleviku ja oleviku . </s> <s> Omavahel ei hoia kokku mitte ainult elavad inimesed . </s> <s> Hõimuprintsiip kehtib ka mineviku kohta . </s> </p>
<p> <s> Ma pole mitte kuskil maailmas näinud nõnda kummalisi surnuaedu kui Tongal , ometi olen ma igal pool , kuhu olen sattunud , suurt huvi tundnud ka surnuaedade vastu . </s> </p>
<p> <s> Kalmistuid on Tongal palju , hästi palju , need asuvad linnades ja külades päris majade vahel , isegi Nuku'alofa peatänaval ja rannapromenaadil on paar surnuaeda , ka päris kuningapalee läheduses . </s> </p>
<p> <s> Kõigepealt – kalmistu pind on helekollane , võiks öelda , et isegi luitunud-valge . </s> <s> Helekollased on ka tavatult suured ja kõrged kalmukünkad . </s> <s> See tuleb jämedateralisest liivast , mis katab Tonga korallipinda . </s> <s> Aga enne kalmusid näed juba eemalt erksamustrilisi , suuri , harilikult tuules kõikuvaid kangaid , mis on riputatud põikilattidele nõnda , nagu meil seatakse kloppimiseks vaibad . </s> <s> Kõnnid lähemale , kõnnid isegi mööda kalmistut ning ei saa kuidagi aru , mis asjaga on tegemist . </s> <s> Kas kõnnumaa tühjal krundil ? </s> <s> Aga miks see maskeraad kangastega ? </s> <s> Alles siis , kui märkad hauakivi mõne inglase mälestuseks , hakkab pikkamisi jõudma sinu teadvusse arusaamine , et sa jalutad surnuaial , et lattidele riputatud kangad on riidest mausoleumid ning kõrged liivakünkad kalmud . </s> </p>
<p> <s> Ühel päeval nägin , et pisikesele surnuaiale oli kogunenud mitusada inimest , kõik kenasti rahvarõivais . </s> <s> Ja need inimesed , nii mehed kui naised nutsid , nutsid lausa ohjeldamatult . </s> <s> Kalk eurooplane peaks niisugust tunneteavaldust silmakirjalikkuseks , tongalane peab silmakirjalikkuseks hoopis oma tunnete varjamist . </s> <s> Astusin ligemale , et vaadata , missugune on siis tonga matus . </s> <s> Aga ei , matusest ei olnud juttugi . </s> <s> Selgus , et 400 aastat tagasi samal päeval ( tongalastel oli juba enne eurooplaste tulekut väga täpne , Ameerika indiaanlaste omaga sarnane kalender ) oli surnud selle suguvõsa väga tähtis liige , rahvas oli kalmistule kogunenud mälestama just teda . </s> <s> Ja hoidku end see suguvõsa liige , kes ei suvatse niisugusele üritusele tulla ! </s> <s> Selline heidetaks suguvõsast välja ning temast saab praktiliselt paaria , kes on kaotanud protežeeringu ning võimaluse oma ühiskonnas toime tulla . </s> </p>
<p> <s> Kogu Tonga oma , eurooplastest puutumatu ajalugu on tegelikult suguvõsadevahelise verise ja metsiku võitluse ajalugu . </s> <s> Võitlesid peamiselt 9 aadlisuguvõsa , kes erinevatel aegadel on mitmesaja aasta jooksul andnud Tongale kuningaid ning kellele kuuluvad praegugi suured maad nii pea- kui naabersaartel . </s> <s> Inglaste saabudes oli võimul Tupou'de suguvõsa , kellega inglased rahule jäid ning kelle nad võimule jätsid . </s> </p>
<p> <s> Niisugune võitlus nõuab lisaks vihale võõraste suguvõsade vastu veel kiindunud kokkuhoidu oma suguvõsa liikmete vahel . </s> </p>
<p> <s> Mulle tundus , et tänaseks on tige viha võõraste suguvõsade vastu kadunud , kuid alles on jäänud kokkuhoiutunne oma suguvõsa sees , sealhulgas ka nende suguvõsade sees , mis ei ole aadellikud ega ole andnud Tongale kuningaid . </s> </p>
<p> <s> Kirjutasin juba , et meie ekspeditsiooni ülema Heino Härmati poeg kapten Risto Härmat on Tongal abielus Tonga kõige kõrgema kohtuniku tütrega ning vahetult enne meie Tongale jõudmist sündis neil poeg , kellele pandi tonga tavade järgi kaks nime – inglise nimi Richard ( hüütakse Richyks ) ning pikk ja ilus tonga nimi , mis tõlkes tähendaks umbes Sillerdav Vesi Hommikuses Päikesepaistes . </s> <s> Meie vastuvõtupeol püüdis Tonga tervishoiuminister mulle selgeks teha , kuidas tema on äsjasündinud Richyga sugulane . </s> <s> Ma ei saanud ega saanud aru , mõistsin vaid seda , et minister ja Richy kuuluvad ühte suguvõssa . </s> <s> Lõpuks võttis mees pliiatsi ja paberi ning tegi skeemi . </s> <s> Olin varem kuulnud , kuidas venelased peavad lugu oma nõbudest , nimetades neid kas kahe- või kolmekordseteks vendadeks , mis eesti keeles tähendaks onupoega või siis onupojapoega . </s> <s> Tervishoiuministri joonistatud skeemist selgus , et väike Richy on talle 23-kordne vend , seega siis onupojapoja ... ( kokku peab neid poegasid olema 23 ) poeg . </s> <s> Ja minister teadis peast kõigi vahepealsete nõbude nimesid , nende ameteid ! </s> <s> Ta pidas kõigist neist lugu , nad elasid koos temaga , olgugi et paljud neist olid surnud ning maetud kohalikele kalmistutele . </s> </p>
<p> <s> On selge , et nii täpse rehkenduse järgi on omavahel sugulased kõik ligi 100 000 tongalast kodumaal ja teist sama palju Aucklandis , Sydneys , San Franciscos ja mujal . </s> </p>
<p> <s> Suguvõsa kokkuhoid on rajatud vastavale tundele inimese sees , siiski vajab see organiseerijat ja koordineerijat , kes sellega tegeleb . </s> </p>
<p> <s> Tongal on selleks naine , kes ise jääb vanatüdrukuks , ent kes hakkab nagu oma vendade naiste ja laste ülevaatajaks . </s> <s> Sel vanatüdrukul võib endalgi olla paar last , aga tal ei tohi olla meest , kes segaks teda tähtsa kohuse täitmisel . </s> <s> Iga kolme-nelja venna kohta jääb üks nende õdedest vanatüdrukuks ning võtab enda peale suguvõsa ühistegevuse koordineerimise . </s> </p>
<p> <s> Ju on nõnda ka mujal Polüneesias , sest Tahiti vanatüdrukust naispolitseinik , kellega kohtumisest ma eespool pajatasin , just nimelt sellesse rolli oligi määratud . </s> </p>
<p> <s> Mida aga teha siis , kui perekonda sünnib juba neljas poeg järjest ? </s> <s> Juba viies poeg ? </s> <s> Selge , et suguvõsa ei tohi laguneda . </s> </p>
<p> <s> Koordineerija leitakse sel moel , et neljas või viies poiss perekonnas kasvatatakse tüdrukuks . </s> <s> Ta kannab tüdrukute riideid , ta mängib koos teiste tüdrukutega , temast saabki naine , ehkki mingit soovahetuseoperatsiooni ei toimu . </s> <s> Kogu tema orientatsioon on naiselik , kõik tema eelistused on naise eelistused , kaasa arvatud seksuaalpartneri valik . </s> <s> Tema partnereiks on mehed – nagu teistelgi naistel . </s> </p>
<p> <s> Kui aga niisugune meesnaine juhtub olema kergemeelse loomuga , saabki temast " Flying Foxi " baaripiiga . </s> </p>
<p> <s> Peab ütlema , et sellist kergemeelsust ei panda tõsiusklikul Tongal pahaks ei nais- ega meespiigadele , ehkki nende hulka ei taheta kuuluda , sest sealt ei ole tagasiteed tavalisse perekonnaellu . </s> <s> Aga nende inimeste valik aktsepteeritakse , keegi ei põlasta kergemeelseid inimesi , ei näita neile näpuga . </s> <s> Millegipärast hüütakse neid samariitlasteks , seega austusväärse kristliku nimetusega , mis tähistab aitajat , abistajat , inimest , kes teise terveks ravib . </s> <s> Kas kumab ka sellise suhtumise taga mälestus kunagisest promiskuiteedist , mille mõjusid kristlikud moraalivalvurid ei suuda ega suuda kaotada ? </s> </p>
<p> <s> Rahvas ei tauni homoseksualismi , nagu see on kombeks muudes kristlikes ühiskondades . </s> <s> Sosistatakse koguni , et kroonprints Tupouto ei elagi koos oma naise kroonprintsess Pilolevu'ga , vaid hoopis oma Sydney ülikooli aegse meessõbraga , ehkki ametlikel üritustel ja fotodel on nad naisega alati koos . </s> <s> Ka mina nägin neid koos Wesley kirikus pühapäevasel jumalateenistusel , kus nad erinevalt vanast , juba 80-aastasest kuningast ei tukkunud . </s> </p>
<p> <s> Tongalaste tolerants selles küsimuses on nõnda suur , et nii mõnigi rahvusvaheline homoorganisatsioon on oma keskuse kuskilt New Yorgist või Pariisist toonud Nuku'alofasse . </s> </p>
<p> <s> Nuku'alofa kesktänavate ristmikul on ainus euroopalik kohvik Okeaanias , oma mugavuse ja funktsioonide poolest meenutab see kangesti Tartu " Wernerit " , nimeks on " Royal Friendly Café " . </s> <s> Seal käivad koos enam-vähem kõik Nuku'alofa eurooplased-austraallased-ameeriklased . </s> <s> ( Ma ei taha kasutada terminit " valged " , sest selle sisu on rassistlik ning vastandab üht nahavärvi inimesi teistele . ) </s> <s> Kohviku akendest paistab juugendlik kuningapalee , mis on Lõunamere kõige enam pildistatud objekt . </s> <s> Ühel pool teed asuvad politseijaoskond ning peaministri residents . </s> <s> ( Juba 1991. aastast on peaministriks parun Vea of Houma , Houma'de aadlisuguvõsa esimene number , kes varem oli suursaadikuks Londonis . ) </s> <s> Teisel pool tänavat on Uus-Meremaa suursaatkond koos emigreerimisbürooga , mille ukse ees on hommikuti pikk järjekord väljarännusoovijaid , ning põiki üle ristmiku asub postkontor . </s> </p>
<p> <s> Minagi sain selle mõnusa kohviku püsikliendiks , kohviku pastorist omanik tervitas mind iga külastuse puhul . </s> </p>
<p> <s> Paar korda nägin , kuidas kohviku ette sõitis hõbedane Toyota džiip , rooli tagant tuli välja turske , äärmiselt mehelik isand , tagapingilt kepsutasid aga kohvikusse kaks ilusat tonga piigat , kandsid kenasti rahvuslikke rõivaid ja palmilehtedest punutud mattpõllesid . </s> <s> Isand tellis piigadele magusaid kooke , jäätist ja kohvi , ise hakkas tuttavatega inglise keeles juttu ajama . </s> <s> Siiski oli piigade käitumises midagi nagu viltu ning korraga tabasin , et tegemist on meessoost piigadega . </s> <s> Mehelik isand oli ühe rahvusvahelise homoorganisatsiooni juht , piigad olid aga tema sekretärid ja asjaajajad , kellega ta tuli lõunakohvi jooma . </s> </p>
<p> <s> Kommunism </s> </p>
<p> <s> Leonhard Niit rääkis huvitava loo . </s> </p>
<p> <s> Tema külast pärit tongalannast teenijanna viis temalt ära kolm ämbrit . </s> <s> Kui Niit küsis , kuhu ämbrid kadusid , seletas teenijanna kohe , et härral polnud nendega midagi teha , need seisid kogu aeg kasutamata , teenijanna õel aga pole ämbreid , ehkki neid on tal kogu aeg vaja , härra ärgu kurtku , küll ämbrid varsti tagasi tuuakse , pealegi jäi härrale niikuinii seina äärde seisma veel kaks ämbrit . </s> </p>
<p> <s> Selles loos on huvitav punkt lubadus ämbrid tagasi tuua , mis näitab , et omandit ikka aktsepteeritakse . </s> </p>
<p> <s> Kindlasti pole tegemist vargusega – vargust või salajast laenamist varjatakse , ent too majateenijanna teatas kohe , kuhu ta viis osa ämbreid . </s> <s> Ka oleks varas arvatavasti võtnud kõik viis pange , ent too teenijanna sooritas enam-vähem võrdse jaotuse – ta jättis kaks ämbrit ka peremehele , kui sel juhtumisi peaks neid järsku tarvis minema . </s> <s> Kui aga Leonhard Niit oleks öelnud , et tal läheb vaja kõiki viit pange , oleksid panged mõningase aja pärast talle tagasi toodud – nagu juhtuski . </s> <s> Tõsi , see tagasitoomine võtab alati aega , vahepeal võivad ämbrid rännata , sest nende kasutajal on õigus anda neid inimestele , kellel juhtub pangesid parajasti rohkem tarvis olema . </s> </p>
<p> <s> Ka pole Okeaanias kellelgi kuhugi kiiret . </s> <s> Nädal ees või nädal taga ei muuda seal mitte midagi , sest päike paistab enam-vähem kõik päevad aastas , tuul puhub 11 kuud ühest suunast , nõnda on kõik päevad üksteisega äraarvamata sarnased ning elu roiutav . </s> </p>
<p> <s> Paljud ühiskonnateoreetikud arvavad , et Okeaania saared on ainus koht , kus kunagi on valitsenud tegelik kommunism . </s> </p>
<p> <s> Minagi kasutasin seda terminit , kui jutustasin oma Tonga-seiklustest sõpradele , kes aga panid pahaks selle koleda sõna pruukimist ning pakkusid selle asemel " ürgkommunism " . </s> </p>
<p> <s> Võib-olla on neil õigus , kuigi inglise keeles on tõepoolest kasutusel real communism . </s> </p>
<p> <s> Silmas peetakse Lenini , Marxi ja mõne kommunistliku partei poolt rüvetamata kommunismi ning tõesti kunagi olnud kommunismi . </s> <s> Meenutagem , et 20. sajandil on kommunism eksisteerinud ainult antikommunistide määratluses , kommunistid ise on kommunismi tulevikku veeretanud , on ju ka ise nimetanud end kommunismi ehitavateks . </s> <s> Seega on real communism ikkagi täpsem , sest väljendab asja olemust – selline ühiskonnakord on olnud reaalsus , mitte aga kellegi ettekujutuses . </s> <s> Termin " ürgkommunism " aga assotsieerub kauge minevikuga või on Okeaania saarte suhtes koguni rassistlik – kui seda kasutada , siis võib jääda mulje , et seal ollakse ajast paar tuhat aastat maha jäädud , kuna elatakse ikkagi kommunismis , nagu me nägime näites ämbritega . </s> </p>
<p> <s> Milles seisnevad sellise ühiskonnakorra põhiprintsiibid ? </s> </p>
<p> <s> Esimene ja kõige tähtsam – inimestel ei ole õigust asjade omamisele , on ainult asjade kasutamisõigus , mis on aga ajutine . </s> </p>
<p> <s> See printsiip puudutab maad , palmionni , kanuud , kõiki tööriistu ja põllult saadud saaki , aga ka perekonnaliikmeid . </s> <s> Ka lapsed ei kuulunud iidse traditsiooni järgi perekonnale , seda enam , et nende füüsiline päritolu jäi lahtiseks . </s> <s> Misjonärid õpetasid tongalastele , et lapsed eostuvad seksaktist ning tulevad mehe seemnevedelikust ; aga kust on pärit seemnevedelik ? </s> <s> Igatahes pole seda teinud endale mees ise , et ta võiks lapsi enda omaks pidada . </s> <s> Ja promiskuiteedi kehtides oli naisel üsna raske kindlaks määrata , kelle seemnevedelikust oli pärit just see või teine laps . </s> <s> Nõnda oli igati õigem tõdeda , et lapsed on jumalikku päritolu , ja jumala loomingut pole kellelgi õigust isiklikult enda omandiks pidada . </s> </p>
<p> <s> Raske on öelda , kui sagedane oli laste andmine ühest perekonnast teise , aga seda tehti veel 20. sajandil , ehk tehakse tänagi , kuigi kuninga kehtestatud seadused on selle keelanud . </s> </p>
<p> <s> Lapsi anti perest teise siis , kui ühte perekonda lapsi ei sündinud või kui sündis ainult ühest soost lapsi . </s> <s> Lapse loovutanud perekond tahtis sellega ka lapsele head teha , lootis , et lapsel on rikkamas peres parem tulevik . </s> </p>
<p> <s> Muide , Eestis eksisteerinud Rannarootsi ühiskonnas kehtisid samad reeglid , ka seal ei olnud perekonnal igavest omandiõigust oma lapsele , kärajate ( see oli muiste rahvakoosolek , nagu Novgorodis veetše ) otsuse järgi võidi laps üle anda teise perekonda . </s> </p>
<p> <s> Ka praegusel ajal on Tongal küllaldaselt kommunismi rudimente . </s> <s> Olen juba mitut puhku öelnud , et külades antakse võõrale kogu toidukraam tasuta . </s> <s> Külaühiskonnas toimub siiski kihistumine ning rahvast on külades õige mitut sorti . </s> <s> ( Vägisi meenub Eduard Vilde looming , tema romaanid " Külmale maale " ja " Mäeküla piimamees " . ) </s> <s> Enamik inimesi annab tõepoolest isegi võõrale ära kõik , mis võõral on tarvis . </s> <s> Ja andjal on väga hea meel , et sai teisele head teha . </s> <s> Saajat aga ei rõõmusta niivõrd saadud asjad ( harilikult banaanid , kookospähklid või ka terve lõunasöök , omo ) , kuivõrd rõõm andja näol , mis on tõepoolest nakkav . </s> <s> Siiski oleks ilus , kui pärast esimest andmist ja võtmist andja ja võtja vahetuksid , nii et võtja muutuks andjaks ning andja võtjaks , see tähendab , et kingi saaja peaks tegema vastukingi , mis ei tohiks olla raha . </s> <s> Vastukingiks sobib kõik , ka pudi-padi , mida teeäärses putkas müüakse , näiteks näts või šokolaad . </s> </p>
<p> <s> Tongalegi on tekkinud juba turistidelt väljapressijad , autojuhid , kes lühikese sõidu eest küsivad paarkümmend dollarit , ehkki algul lubasid turisti vedada tasuta . </s> <s> Kui neile meenutada lubadust , mille nad andsid enne seda , kui sai autoloksu istutud , siis vastavad nad kibekiirelt , et ega nad sõidu eest raha ei küsigi , nad küsivad kulutatud bensiini ja giiditeenuste eest . </s> <s> Siis meenub , et tõepoolest jutustas mees kogu aeg mingit lugu , mille peamine sisu seisnes selles , et seal ja seal majas elab tema täditütar või onupoeg , seal aga tema sõber või ämm . </s> </p>
<p> <s> Tongale on rajatud isegi vangla , see on esimene Tonga ajaloos . </s> </p>
<p> <s> Varastamist Tongal varem ei tuntud . </s> <s> Kui pole omandisuhteid , ei saa juba põhimõtteliselt olla vargust . </s> <s> Keegi võib eksida asjade kasutamise korra vastu , see aga pole patt püha ja puutumatu omandi vastu , vaid midagi muud . </s> </p>
<p> <s> Vanglaks on palmitukk lennuvälja teel pealinna külje all . </s> <s> Minagi nägin vange palmivilus lösutamas , tongalastest vangid ei erinenud suuresti teistest vangidest . </s> <s> Päeval käivad vangid väljas , vangla väravas on teade : " Vang , kes pole kella kuueks õhtul koju tulnud , ei pääse vanglasse tagasi enne hommikut . </s> <s> " </s> </p>
<p> <s> Raskeid , isikuvastaseid kuritegusid Tongal siiski ei tehta . </s> <s> Vangideks on pisisulid , noorukid , kes käivad peamiselt turul varastamas . </s> <s> Vangimineku asemel võib maksta trahvi ning seda nooruki sugulased harilikult ka teevad , et päästa suguvõsa suurimast võimalikust häbist – nende suguvõsa liige pandi pokri . </s> </p>
<p> <s> Maa Tongal on kuninga omand , maa ei ole müüdav ega renditav . </s> <s> Kuningas annab maa kellegi kasutusse ning kuninga ametnikud kontrollivad , kui hea peremees keegi on . </s> </p>
<p> <s> Ja häid peremehi on üsna palju , head peremehed aga muutuvad peagi ekspluataatoriteks . </s> </p>
<p> <s> Kookospalmidest rohkem kasvatatakse maniokki . </s> <s> See läheb peamiselt ekspordiks , eriti tahavad seda välistongalased . </s> <s> Ent maniokk on ka farmaatsia- ja kosmeetikatööstuse toormaterjal , seda veavad hulgaliselt sisse USA ja Hispaania . </s> </p>
<p> <s> Sõitsin jalgrattaga ringi mööda palmisdžungleid ning nägin pealt , kuidas käib töö maniokiistandustes – just nagu mõisa kartulipõllul Eduard Vilde kirjelduste järgi . </s> <s> Puhata ei lubata kellelgi , kupjal pole küll piitsa , aga viilijate peale mees kärkis ja paukus väga ägedalt . </s> <s> Muidugi marsib viilija siis põllult minema , jääb põlluäärele lihtsalt seisma ning saatusekaaslastelt lohutust otsima . </s> </p>
<p> <s> Äramineja jääb palgata , muud karistust talle määrata ei saa . </s> </p>
<p> <s> Maniokipõllul kasvavad harilikult ka kookospalmid . </s> <s> Tegin katset , küsisin põllu arvatavalt pidajalt juua . </s> <s> Miks ma arvasin , et just tema oli kuningalt selle maalapi saanud kasutamiseks ? </s> <s> Sellepärast , et tema oli hõbedases , uues džiibis , ta käitus uhkelt ja nõmedalt nagu meiegi esimese põlve rikkurid . </s> </p>
<p> <s> Mees küsiski kookospähkli eest terve dollari . </s> <s> Ütlesin , et turul on selle hinnaks pool dollarit , siin peaks kaup olema ju odavam . </s> <s> Seepeale pakkus mees mulle tonga piigat , pidi olema kõige parem maailmas . </s> <s> Küsisin , kas see piiga kuulub talle , et ta teda müüb . </s> <s> Pakkuja vastas , et jah , kuulub küll . </s> <s> Ja seda põllu kõrval , mis tegelikult talle ei kuulu ! </s> <s> Seejärel ütles ta mulle , et võin kookospähkli saada tasuta , kui piiga eest kümme dollarit annan . </s> <s> Lõin käega , läksin edasi . </s> <s> Järgmise põllu juures pakuti mulle kookospiima ja banaane lihtsalt niisama , piigast polnud sõnagi juttu . </s> </p>
<p> <s> Kahjuks on aga elu niisugune , et haljale oksale jõuab esimene mees , kes tallab teise mehe põrmu ning varem või hiljem võtab endale tema maa ja vara ... </s> </p>
<p> <s> Noorpaaridele kingib kuningas eluaegseks kasutamiseks maatüki Nuku'alofa äärelinnas , pangast on laenu maja ehitamiseks saada võrdlemisi kerge . </s> <s> Alati on sugulased nõus andma vekslile allkirja , et nemad garanteerivad tagasimaksmise . </s> </p>
<p> <s> Veel kergem on pangast aga laenu saada pulmapeo või matuse korraldamiseks . </s> <s> Nende perekondlike sündmuste puhul on laenusaamine täiesti kindel , ehkki tagasimaksmine võib hakata venima . </s> </p>
<p> <s> Näete , isegi nii rahvusvaheliselt standardiseeritud asjas nagu pangapoliitika on oma rahvuslikud erinevused ! </s> </p>
<p> <s> Kas kommunismi kadumine toob kurbuse elurõõmsatesse tongalastesse ? </s> <s> Kas Tongalt kaovad siirus ja avalus ning asenduvad tigeduse ja kadedusega , mis on pärit omakasupüüust ? </s> </p>
<p> <s> Elame-näeme . </s> </p>
<p> <s> Siiski ei kao miski märkamatult , jälge jätmata , ka mitte kommunism ja promiskuiteet . </s> </p>
<p> <s> Tänases Tongas on väga levinud lapsendamine , kapten Leonhard Niit arvab , et vahest koguni 30–40 protsenti lastest ei ela oma bioloogiliste vanemate juures . </s> </p>
<p> <s> Ja põhjus on ikkagi selles , et kui peres on palju ühesoolisi lapsi , siis võrdsuse tagamiseks adopteeritakse juurde teisest soost lapsi . </s> </p>
<p> <s> Adoptsioon on levinud isegi kuninglikus perekonnas ning loomulikult on adopteeritud lastel täpselt samasugused õigused mis bioloogilistel lastel . </s> <s> Kauge mälestuskumana ajast , mil päris isa oli määratlematu , pole tongalasele see üldsegi tähtis , kes ta konkreetselt on . </s> <s> Tähtis on armastus , tähtis on see , et laps armastaks oma vanemaid ja vanemad armastaksid last . </s> </p>
<p> <s> Nuku'alofa </s> </p>
<p> <s> Kui Tahiti ja kogu Prantsuse Polüneesia pealinn Papeete on moodne kuurortlinn , kus peatänavatel seisab hotell hotellis kinni ja mis õigupoolest vähemalt kaldalinnaosade poolest arhitektuurilt suurt ei erinegi teistest samasugustest Euroopas , Aasias , Ameerikas ja Aafrikas , siis Nuku'alofa on sellist nägu , nagu Papeete oli 15–20 aastat tagasi . </s> <s> Nuku'alofa on provintslik ja ürgne , temas on säilinud nii mõndagi Lõunamere eksootikast ja romantikast , mis Papeetes on vahetunud tänase päeva nõuete ja standardite vastu . </s> </p>
<p> <s> Vahel tundus , et enamuse ajast linn tukkus , elu lõi selles keema kaks korda päevas . </s> </p>
<p> <s> Kella kahe paiku pärast lõunat olid järsku kõik kohad koolilapsi täis . </s> <s> Koolidel on oma kirev ja üksteisest erinev vormiriietus , nõnda võib õpilased hõlpsasti muu rahva seast ära tunda . </s> <s> Õpilased suundusid bussijaama ookeani kaldal , et sõita oma linnaosadesse ja küladesse . </s> </p>
<p> <s> Bussijaam kujutas endast vaid augulist ja asfalteeritud platsi ookeani kaldal , kuhu sõitsid kõik Tonga bussid , üks hullem logu kui teine . </s> <s> Kus aga on rahva liikumist ja eriti neis kohtades , kus inimestel veidikegi oodata tuleb , sinna tekib kohe midagi turutaolist . </s> <s> Bussijaama kõnniteedel müüdi tavalisi maiustusi , mida on terve maailm täis , närimiskummi , šokolaadi . </s> <s> Neile lisandus turistide lemmikjook kookospähklimahl , mida juuakse nagu kokteili . </s> <s> Selleks lüüakse pähkli ots kõigepealt matšeetega maha , nii et tekib auk , kuhu pistetakse kokteilikõrs ning sellest kõrrest siis imetaksegi väärtuslikku mahla . </s> </p>
<p> <s> Olgu kohe öeldud , et tongalased eelistavad kookosemahlale kokakoolat ja " Sprite'i " , mida meie peame naftast tehtud solkjookideks , nagu isegi sama firma toodet " Hawaii " , mis väidetavasti sisaldab kookosemahla . </s> </p>
<p> <s> Hiljuti Hiinas olles nägin , kui võimsalt tungib sealsele turule USA kiirtoidundus , kõik need hot dog'id , hamburgerid ja muu rämps . </s> <s> Ja ometi on hiina kokakunst , mida peetakse maailma parimaks , ligi 4000 aastat vana ! </s> </p>
<p> <s> Mis nipiga saab halb heast võidu ? </s> </p>
<p> <s> Päris kookospähklimahla hind on aga Okeaanias taevani tõusnud . </s> <s> Üks kookospähkel maksab Papeetes 2 dollarit ning Nuku'alofas 50–70 USA senti . </s> <s> ( Juba äärelinnades , rääkimata küladest , võib aga kõike tasuta saada ! ) </s> <s> Paistis , et hind on kerkinud viimasel ajal , isegi Tonga kauaaegsele elanikule Leonhard Niidule oli see halvaks üllatuseks . </s> </p>
<p> <s> Koolisüsteem on Tongal eeskujulik , algharidus on kohustuslik ning kogu haridus tasuta . </s> </p>
<p> <s> Suur osa Tongale antavast välisabist paigutatakse hariduse finantseerimisse ning sellega on nõus ka nn. doonorriigid , sest on huvitatud haritud sisserändajaist . </s> </p>
<p> <s> Rahvusvahelise abi ulatus on nõnda suur , et Tongal räägitakse lõbusat lugu , mis algab küsimusega , et mida teeb Tonga Ülikooli rektor , kui ta märkab , et ülikoolis on veekraan katki . </s> </p>
<p> <s> Kohe helistab mees Austraalia abikeskusesse Nuku'alofas , kus võetakse ühendus Sydneyga . </s> <s> Sealt lendab esimese lennukiga Nuku'alofasse vastava ala spetsialist , kes tuleb kohale ning keerab kas kraani või veevärgi ühe osa kinni . </s> <s> Seejärel koostab spetsialist eelarve , lendab tagasi Sydneysse , taotleb raha ning tuleb siis uuesti Tonga Ülikooli Nuku'alofa lähedal , viib läbi vajalikud remonditööd , paneb kas vanale kraanile tihendi või asendab vana kraani uuega . </s> </p>
<p> <s> Nali naljaks , aga ülalpeetavus teeb tõesti inimese laisaks . </s> <s> Nendesamade Tonga koolilaste kohta räägitakse , et need ei viitsi kommil ja šokolaadil isegi paberit ümbert ära võtta , pistavad maiuse suhu ja mugivad koos paberiga , pärast sülitavad paberi välja . </s> </p>
<p> <s> Tonga lapsed on tõesti laisad ja paksud . </s> </p>
<p> <s> Koolipäev Tongal algab piduliku rivistusega kooliõuel ja lipuheiskamisega , lauldakse hümni , mis koosneb peamiselt kuninga ülistamisest . </s> </p>
<p> <s> ( Siit võiksime meiegi üht-teist õppida . </s> <s> Kellegi ülistamist me loomulikult ei vaja , meil aga on maad võtmas riigitüdimus , kohati lausa nihilistlik suhtumine Toompea-meestesse ning isamaaliste meeleolude pisike turgutamine tuleks meilegi kasuks . ) </s> </p>
<p> <s> Teine sagimise tipptund Nuku'alofas on umbes kella kuue paiku , mil autosid on muidu vaikselt tukkuvas linnas äkki nõnda palju tänavatele tulnud , et raske on üle tee minna . </s> </p>
<p> <s> See on kellaaeg , mil töötav rahvas koju läheb . </s> </p>
<p> <s> Nagu ennistki kirjutasin , elab Tonga üle autostumise esimest etappi , terve saar on Uus-Meremaalt ja Austraaliast toodud romusid täis ning õige tonga mees ei lähe jala isegi nurga taha poodi . </s> <s> Autot juhtida meeldib üle kõige ka tonga naistele . </s> </p>
<p> <s> Selleks ajaks on kalurid sadamasse ning mõõna ajal ookeanipõhjast limuste korjajad kaldale jõudnud ning kõik on asetanud oma saagi kas päris kõnniteele kaldapromenaadil või kivilettidele promenaadi ja ookeani vahel . </s> </p>
<p> <s> Kalureid on Tongal vähe , väga vähe . </s> <s> Kunagine uhke ookeanirahvas ja meredevalitsejad on džunglisse ja küladesse taandunud , söövad musti sigu ning tärkliserohket maniokki ja kasaavat , mis teebki inimesed paksuks . </s> <s> Miks toitu raske vaevaga merest tuua , kui see kaldal tuleb peaaegu ilma pingutamata kätte ? </s> </p>
<p> <s> Kaladest enam eelistavad tongalased kaheksajalgu , limuseid ja karpe , viimaseid korjavad naised siitsamast promenaadi kõrvalt korallide seest ning neid süüakse tihti elusalt . </s> </p>
<p> <s> Siin peituks nagu meie meeste trump . </s> <s> Kui tongalased on saaki täis ookeanile selja pööranud , võiks neid asendada eesti kalamees . </s> <s> Häda on aga selles , et tongalased on ka kalasöömise unustanud , pealegi ei kujuta väike Tonga endast eriti peibutavat turgu . </s> <s> Kogu saak peaks minema ekspordiks Jaapanisse või Havaile , ent vanad eksportöörid ei taha konkurentsi peljates kohta enda kõrval uutele tulijatele anda . </s> </p>
<p> <s> Siiski oli ookeanilt sadamasse tulevaid neidki väheseid kalapaate mõnus vaadata . </s> <s> Paadipõhjast loobitakse välja värvilisi ja triibulisi kalu , kes on märksa kirevamad kui need , kes ujuvad meie akvaariumides . </s> </p>
<p> <s> Enam-vähem kõik Nuku'alofa peatänavad on ristitud kuningate nimede järgi , eriline lemmik on olnud kuninganna Salote Tupou III ( valitses aastatel 1918–1965 ) . </s> <s> Ikka on tänava ühes või mõlemas otsas pronkstahvliga mälestuskivi , millelt võib lugeda , millal praegune kuningas Taufa'ahau Tupou IV selle pidulikult avas ning kelle kulul see tänav on kas ehitatud , parandatud või õgvendatud – harilikult on seda tehtud kas Austraalia , Jaapani , Inglismaa , USA või Uus-Meremaa rahadega . </s> </p>
<p> <s> Kõrgeid maju Nuku'alofas ei ole , nagu neid ei ole kogu Okeaanias , kui Austraalia suurlinnu mitte arvestada . </s> <s> Linna kõrgeim hoone on viiekorruseline Tonga Rahvuslik Reservpank , mis ei asugi päris peatänaval , vaid veidike eemal . </s> </p>
<p> <s> Kesktänava majad on ühe-kahe- , väga harva kolmekorruselised , tihti luitunud ja räämas , madalamad koguni palmilehtedest katustega . </s> </p>
<p> <s> Ilus on turuhoone , kus kaubeldakse peamiselt puu- ja juurviljadega , aga turistide meeleheaks ka Tonga-meenetega , näiteks niudevöödega , vaalaluust ehetega , palmipunutistest põlledega jne. </s> </p>
<p> <s> Vastavalt kuninga käsule peab Tongal müüdava kauba juures olema nähtaval hind , puu- ja juurviljad peavad olema saadaval ühekilostes kogustes . </s> </p>
<p> <s> Kuningriikidega on meie maakeral asjad aga nõnda , et elu nendes kipub ka pisut operetlikuks minema . </s> </p>
<p> <s> Nuku'alofa turul võite näha pisut veidrat viieliikmelist seltskonda , kes leti juurest leti juurde sammub . </s> </p>
<p> <s> Kõik viis on kirevalt riides , kõigil on toredad mustad seelikud , üsna palju põllesid seelikuid ehtimas ning kõigi ülakeha katavad kirevad särgid . </s> </p>
<p> <s> Kõige ees sammub asjalik piiga , kellel on käes mapp . </s> <s> Tema järel tulevad kaks kaalutassijat , siis küsitleja-ametnik ning viiendana rühma liider . </s> </p>
<p> <s> Nägin , kuidas tähtsusest ja pidulikkusest nõretav viisik jõudis ühe letini . </s> <s> Kõigepealt esitas küsitleja paar küsimust , mille vastused mapiga piiga üles kirjutas . </s> <s> Seejärel asetasid kaalutassijad letile oma kaalu ning siis näitas liider , missuguseid köögivilju võtta letilt kontrollimiseks : kas kogus ikka on täpselt kilone või tahab müüja ostjat petta . </s> </p>
<p> <s> Viisiku tegutsemine turul kujutas endast tervet teatrit , mille etendamisest nad ka ise ilmselt mõnu tundsid . </s> </p>
<p> <s> Kontrollkaalumisega oleks ju hakkama saanud üks inimene , kuid siis poleks asjal olnud kuningriiklikku võlu . </s> </p>
<p> <s> Samamoodi teatraalsed on Tonga politseinikud , valuutavahetajad riigipangas ja isegi postmarkide müüjad peapostkontoris . </s> </p>
<p> <s> Enam-vähem kõik tähtsamad asutused on Nuku'alofa–lennuvälja teel , kas õige pisut või natuke rohkem linnast väljas . </s> <s> Linnast väljasõitmist aga õigupoolest ei märkagi , sest kahel pool teed jätkuvad külad , mis on Nuku'alofa äärelinnaga äravahetamiseni sarnased . </s> <s> Teeäärse krundi keskel on tagasihoidlik majake , harilikult on see vaiadel , mõnikord veel palmikatusega , krundil tatsab ringi tohutu hulk musti sigu ja põrsaid , ühele palmitüvele on kinnitatud korvirõngas ning hulk lapsi viskab palli korvi . </s> <s> Lapsed on eri vanuses , algul mõtled , et naabripoisid ja -plikad on külla tulnud , ent korraga tabad – need kõik on ühe pere lapsed , sest kõrvalkrundil mängivad korvpalli samasugused polüneesia poisid ja tüdrukud . </s> </p>
<p> <s> Lennuvälja teel on vangla , ülikool , tohutu suur sisestaadion ( tuulte vältimiseks ) , National Center ning ka linnupark koos botaanikaaiaga . </s> <s> Viimased huvitasid mind väga , arvasin , et neis demonstreeritakse vahest põhjamaised linde ja taimi , sest meie looma- ja botaanikaaias näidatakse lõunamaist eksootikat . </s> <s> Eksisin . </s> <s> Mõlemas on esiplaanil Tonga looduse eksponeerimine , nõnda siutsuvad linnupargis samad linnud kes looduses ning botaanikaaias näidatakse samu taimi , mis kasvavad vabalt tara taga . </s> <s> Piir kunstlooduse ja pärislooduse vahel on tinglik , nii mõnigi lind võib džunglist lennata puuri katusele , kui tahab oma vangistatud liigikaaslasega näiteks pulmi teha . </s> <s> Linde ongi linnupargis kokku 17 liiki , nad kõik on hästi suured ja hästi värvikirevad . </s> <s> Ainuüksi palme on botaanikaaias 19 liiki , teiste hulgas ka niisuguste eksootiliste nimedega puud nagu " Kuninglik " , " Rändaja " , " Bismarck " , " Pagoodi " , " Madagaskari " , " Vanaotu naljapalm " jne. </s> <s> Näidatakse kõiki ravim- ja toidutegemisel kasutatavaid taimi , nende hulgas on esikohal loomulikult kavapipar ja maniokk . </s> <s> Suurtel peenardel kasvavad aaloe , metsik jasmiin , lõhnapuu nimega " Mohokoi " jne. </s> <s> Pärisloodus lisas omalt poolt palmidele tohutu suured ämblikud veelgi suuremate võrkudega . </s> </p>
<p> <s> Lennuväljast pisut kaugemale jääb Tonga suurim mõistatus – Ha'amonga Trilithon . </s> <s> See pole ei midagi rohkemat ega vähemat kui Lõuna-Inglismaal asuva arvatava päikesetempli Stonehenge'i kordus . </s> <s> Sarnasus on rabav , ainult et kui Stonehenge'i ehitusajaks loetakse umbes 1900. –1400 . </s> <s> a. eKr . </s> <s> , siis Ha'amonga arvatakse olevat rajatud umbes 1200. a. pKr . </s> <s> Kui Stonehenge'is on kummaliselt korrapäraselt asetatud päriskivid , siis Ha'amongas paiknevad niimoodi korallrahnud . </s> <s> Arvatavasti on tegemist kalendriga , aga võib-olla koguni ufo-orientiiriga . </s> <s> Võib-olla oli teiste planeetide asukail meie Maal kaks baasi – üks Stonehenge'is ja teine Tongal , praeguse Ha'amonga küla lähedal ... </s> </p>
<p> <s> Nuku'alofa suurim saatkond kuulub Suurbritanniale , see on kohe kuningapalee kõrval . </s> <s> Saatkond on samuti ookeani kaldal , aga väikese künka otsas , nõnda et paistab olevat koguni kuningapaleest võimsam , ehkki on väiksem . </s> <s> Eks see näitab omaaegseid võimuvahekordi . </s> </p>
<p> <s> Üllatavalt suur on Hiina Rahvavabariigi saatkond , mis asub samal kaldapealsel , aga teisel pool kuningapaleed . </s> </p>
<p> <s> Otse linnasüdames , peaministri residentsist põiki üle tee on Uus-Meremaa saatkond , teisel peatänaval aga Austraalia saatkond . </s> </p>
<p> <s> ( Tegelikult nimetatakse ( Briti ) Rahvaste Ühenduse sees saatkondi kõrgemaks komisjoniks , suursaadikut vastavalt kõrgemaks komisjonäriks . </s> <s> Aga ma olen märganud , et segaduste vältimiseks kasutatakse tõlkes ikkagi terminit " saatkond " . ) </s> </p>
<p> <s> Veel on esindused Jaapanil , USA-l , aukonsulaadid Saksamaal ning üllatuslikult ka Rootsil ning see ongi kõik . </s> </p>
<p> <s> Vähe on nõnda rikkaid riike , kes võivad lubada endale saatkonna pidamist nõnda kaugel ja väikesel ookeanisaarel . </s> </p>
<p> <s> Nuku'alofa ministeeriumid ja parlamendimaja on ühekorruselised nukukarbid , aga ehitatud vastavalt vajadusele , suuremaid pole selles riigis vajagi . </s> <s> Kuidagi imelik on küll vaadata pisikesi valitsushooneid , aga see tuletab meelde , et riikki on väga pisike . </s> </p>
<p> <s> Nuku'alofa suurim vaatamisväärsus on loomulikult kuningapalee . </s> <s> See asub väärikal kohal , lõikab kaldapromenaadi pooleks , on näoga rohkem mere kui saare poole , otsekui valitseks kuningas ( ikka veel ) Vaikset ookeani . </s> </p>
<p> <s> Mõõna ajal võib näha , kuidas naised ülestõstetud seelikuisse korjavad korallidelt limuseid , kogu valgel ajal paistavad seitse-kaheksa imekena väikest palmisaarekest , mis oleks otsekui lapsepõlve muinasjuturaamatuist ookeani hüpanud . </s> <s> Aga nad on reaalsuses olemas , sõidul Nuku'alofasse tuleb manööverdada nende ja korallriffide vahel . </s> </p>
<p> <s> Kuningapalee on kõige enam pildistatud objekt Lõunamerel . </s> <s> See on juugendlik , ehitatud juba enne Esimest maailmasõda sakslaste poolt , nii nagu ka vana , nüüdseks lammutatud kuningapalee . </s> </p>
<p> <s> Tonga kuningad oskasid ka Inglise protektoraadi all olles manööverdada Briti ja Saksa huvide vahel ning oleksid jäänud edasi manööverdama , kui Saksamaa kaotus sõjas poleks viinud Saksa asumaade ja mõju täieliku kadumiseni nii Vaiksel ookeanil kui mujal maailmas . </s> </p>
<p> <s> Palee fassaad on pööratud ookeani poole , linna poole jääb majandushoov , kus sörgivad sead ja kaagutavad haned . </s> </p>
<p> <s> Vahel õnnestub mõnel kuninglikul notsul aia alt tänavale pääseda ning siis tuhnib see koos lihtsurelikest sigadega prügihunnikutes ümber palee . </s> </p>
<p> <s> Kuningas </s> </p>
<p> <s> Tonga kuningas Taufa'ahau Tupou IV on markantne isik , ta sobib väga hästi oma saarele . </s> <s> Kuningas rikastab saart ja saar kuningat . </s> </p>
<p> <s> Kuninga kohta öeldakse , et ta on 80 aastat vana , 2 meetrit pikk , kaalub 200 kilo ning tantsib kogu aeg , aga see kõik on õige vaid osaliselt . </s> </p>
<p> <s> Kuningas on väärikast Tupoude aadlidünastiast , kes on Tongale andnud kõik kunigad viimase enam kui saja aasta jooksul . </s> </p>
<p> <s> Varem valitsesid Tongat teised aadlidünastiad , kes pole muidugi kuhugi kadunud . </s> <s> Neile kuuluvad nüüd teised Tonga kuningriigi saared ja ministritoolid ning kindlasti auväärne koht parlamendi liikmena . </s> </p>
<p> <s> Kuninga puhul on tegemist kõrgesti haritud inimesega , kes võitleb oma saare amerikaniseerumise vastu , sel põhjusel ei soodusta ta ka eriti turismi arengut . </s> <s> Küll aga igasugust eksporti ning kogu tootmist , mis on seotud troopiliste ja subtroopiliste viljade kasvatamisega . </s> </p>
<p> <s> Põhiseaduse järgi valitseb Tongal konstitutsiooniline monarhia , ometi on kuninga võim absoluutne . </s> <s> Saarel on ka inimõigusteorganisatsioonid ja opositsiooniline ajakirjandus , kes nõuavad riigikorra muutmist , kuid nende mõju on väga väike . </s> <s> Tongalased armastavad oma kuningat ning samuti armastab teda muu maailm . </s> </p>
<p> <s> Maailmas on ainult üks monarh , kes on kuulsam Tonga kuningast – see on Elizabeth II . </s> </p>
<p> <s> Tonga riigieelarve defitsiit on tohutu , sissevedu ületab väljaveo mitmekümnekordselt . </s> <s> Veidi leevendavad olukorda välistongalaste rahasaadetised kodumaale , ent peamise panuse eelarve tasakaalustamiseks annab kuningas , kes on endale põhiülesandeks seadnud tagastamatute laenude saamise . </s> </p>
<p> <s> Peamised doonorriigid on USA , Austraalia , Uus-Meremaa , Jaapan ja Inglismaa , kuid kuningas ei põlga ära abi ka niisugustelt riikidelt nagu Liibüa ja omaaegne N. Liit . </s> </p>
<p> <s> Tongal tegutseb praegugi Venemaale kuuluv sputnikute jälgimise jaam , mis – nagu räägitakse – ei jälgi mitte Vene sputnikuid , vaid teiste maade satelliite . </s> </p>
<p> <s> Juhtus nõnda , et üks USA senati liige lausus kord Tonga ja tema kuninga kohta solvava repliigi , kui parajasti arutati uut välisabi eelarvet . </s> </p>
<p> <s> Juba järgmisel nädalal oli Tongal N. Liidu kõrgetasemeline delegatsioon , millega lääneriigid ära ehmatati . </s> <s> Kohe avanesid nende rahakotirauad , aga kiiruga sõlmitud kokkuleppe järgi jäi Tongale N. Liidu radarijaam , mille eest saadakse kallist renti . </s> </p>
<p> <s> Samalaadsed on Tonga suhted Liibüa diktaatori Gaddaffiga . </s> </p>
<p> <s> Tarvitseb lääneriikidel vaid pisutki rahakraane sulgeda , kui Tonga kuningas võib astuda nende jaoks ohtliku sammu . </s> </p>
<p> <s> Tonga on ülalpeetav riik , nagu kõik teisedki Vaikse ookeani riigid ja asumaad . </s> <s> Erinevalt asumaadest ja mõnest ainuüksi ühele doonorriigile orienteeruvast maast saab aga Tonga välisabi mitmelt poolt korraga ning see muudab ühe või teise konkreetse riigi mõju Tonga suhtes nulliks . </s> <s> Nagu omal ajal manööverdasid Tonga kuningad Briti kuningate ja Saksa keisrite vahel , nii manööverdab Tonga kuningas nüüd eri doonorriikide vahel . </s> </p>
<p> <s> Nagu mainisin , on Taufa'ahau Tupou IV tõesti hakkama saanud sellega , mida pole teinud ükski teine riigipea maailmas – ta on ühe ja sama välissõidu ajal külastanud nii Taivani kui Hiina Rahvavabariiki . </s> </p>
<p> <s> Kuningas tegeleb antropoloogiaga , tal on omad , Thor Heyerdahli seisukohtadega oponeerivad teooriad polüneeslaste mineviku kohta . </s> </p>
<p> <s> Hoolimata rassilistest erinevustest on Tonga kuningas midagi väga sarnast meie presidendiga . </s> <s> Mõlema ilmel on kogu aeg targa mehe mahe naeratus , mõlemad on targad mehed , kellest rahvas lugu peab . </s> </p>
<p> <s> Väga põnev oleks näha neid omavahel vestlemas , mina arvan küll , et meie president võiks teha Tongale visiidi . </s> <s> Seda enam , et Eestil on Vaikse ookeani lõunaosas oma majandushuvid , mis võivad muutuda aina suuremaks , sõltuvalt sellest , kuidas vähenevad kalapüügilimiidid Läänemerel . </s> </p>
<p> <s> Kuninga ainuvõim Tongal baseerub õigusel lasta ministrid lahti päevapealt . </s> </p>
<p> <s> Nii ongi juhtunud , et ükski minister ei langeta otsust , mis oleks kuningaga kooskõlastamata , see kehtib ka pisiasjade kohta . </s> <s> Tongal on üsna palju mehi , kes on hommikul tööle tulnud ministrina , aga poole päeva ajal ametist lahkunud töötuna . </s> </p>
<p> <s> Kuninga sekkumine on kaasa toonud asjaajamise venitamise , Tongal on otsustamisprotsess pikk ja põhjalik . </s> <s> Tongalastel pole ju kiiret kuhugi ... </s> </p>
<p> <s> Kärsitul inimesel pole Tongal kaua asu , tema äri kõrbeb kindlasti . </s> </p>
<p> <s> Leonhard Niit ja teised eestlased </s> </p>
<p> <s> Kui palju on Tongal eestlasi ? </s> </p>
<p> <s> Veel mõni aeg tagasi oli Tongal hiidlasi rohkem kui eestlasi , aga nüüd on eestlased oma ülekaalu maksma pannud . </s> </p>
<p> <s> Alustame kõige nooremast . </s> </p>
<p> <s> Richy Härmat pole veel aastanegi , temast saab kunagi kolmkeelne mees . </s> <s> Isalt saab ta selgeks eesti , emalt tonga ning isalt ja emalt koos ( samuti koolist ) inglise keele . </s> <s> Huvitav oleks teada , millise rassi ( kas euroopa või polüneesia ) välimus temas domineerima jääb ? </s> </p>
<p> <s> Tema isa , laevakapten Risto Härmat on kapten Leonhard Niidu kalalaevadel töötanud kaptenina ja tüürimehena , on olnud ka kuivamaamees , nii palju kui pisikesel saarel üldse saab olla kuivamaamees . </s> </p>
<p> <s> Risto tegi Eestis kümnevõistlust , alustas oma isa jälgedes meremeheteed Tallinna merekoolist , sai kaptenipaberid Soomest . </s> </p>
<p> <s> Praegu on ta traalijuhina ametis laeval " Mann " , sellelsamal laeval , millega meie Tongale jõudsime . </s> <s> Risto magab selles koikus , kus magasin mina . </s> </p>
<p> <s> Mingil ajavahemikul olid Risto Härmat ja Leonhard Niit Tonga ainukesed eestlased . </s> </p>
<p> <s> Mis te arvate , mida tegid kaks eesti meest kaugel paradiisisaarel ? </s> <s> Meenutame " Tõe ja õiguse " esimest köidet . </s> </p>
<p> <s> Jah , Tonga saare kaks ainsat eestlast käisid omavahel pikalt kohut , põhjuseks nii oluline asi nagu au ja väärikuse solvamine . </s> <s> Nüüdseks on kohtutee lõppenud ning tahaks loota , et see ei kordu . </s> </p>
<p> <s> Risto isa , meie ekspeditsiooni ülem Heino Härmat sai teekonna ajal 59-aastaseks , ta on kala püüdnud nii Atlandi kui Vaiksel ookeanil . </s> </p>
<p> <s> Üks poeg on tal jah , Tongal , aga teine oli veel äsja Tiibetis , nüüdseks on jõudnud tagasi Rootsi , kus ta alaliselt elab . </s> </p>
<p> <s> Kas seda nimetataksegi globaaleestluseks ? </s> </p>
<p> <s> Heino Härmat on Tongal neljandat korda , varem on ta siin aastaid ka elanud . </s> <s> Temagi on töötanud kaptenina Leonhard Niidu kalalaevastikus . </s> </p>
<p> <s> Leonhard Niidu kodus kohtasin ma neiu Evelini , Tartust pärit disainerit . </s> <s> Ta oli Leonhard Niidu juures sekretäriks , samuti aitas pakkida kalu jäässe . </s> </p>
<p> <s> Hiljem nähti Evelini Fidži saarel džiibiga ringi rallimas . </s> <s> Huvitav elu , eks ole ? </s> </p>
<p> <s> Evelini sõbratar kirjanik Kati Murutar rääkis mulle Pärnus Evelini loo . </s> </p>
<p> <s> Evelin sõitis koos oma tööandja , Tartu arhitektiga Tongale , kust oli oodata nende projekteerimisbüroole head tellimust . </s> </p>
<p> <s> Too arhitekt ja Evelin viisid Tongale ka koopia filmist , mille Hannes ja Renate Lintrop ning Ago Ruus olid Leonhard Niidust umbes kaks aastat tagasi teinud . </s> </p>
<p> <s> Tellimusest ei saanud asja , arhitekt sõitis tagasi Tartusse , Evelinile aga hakkas Tongal nõnda kangesti meeldima , et tema jäi saarele . </s> </p>
<p> <s> Kati Murutar kummutas ka kõik klatšijutud , mis Evelini kohta käivad – et kaunis neiu ajas vana kapteni pea segi , kleepis end külge , nüüd tahab abielluda , et saada siis pärimise teel suurt varandust . </s> <s> Tegelikult on tegemist veel põnevama , võib-olla suisa vastupidise looga , aga millisega nimelt , jäägu mõne seltskonnaajakirja pureda . </s> </p>
<p> <s> Seda , et Evelinil kavalaid eesmärke ei ole , näitab seegi , et neiu on Fidžile edasi purjetanud . </s> <s> Ja ei maksa unustada , et tublil laevakaptenil pärijatest puudust ei ole ... </s> </p>
<p> <s> Nuku'alofa eurooplase kohvikus sattusin ühte lauda noorukese ameeriklannaga , kes töötas Rahukorpuses , ta püüdis Tonga naistele anda nõu , kuidas vältida rasestumist . </s> <s> Ameeriklanna konsultatsioonidest ei olnud tulu sel lihtsal põhjusel , et Tonga naised ei taha rasestumist vältida , aga tegemist oli parajalt vintske feministiga , kes oli kindel , et tulevik on tema päralt , sest naine ei olevat lapsetegemismasin mehe jaoks . </s> <s> Vastasin talle , et loodus ei tunne seksi ilma järglaste saamise vajaduseta , tema polnud niisuguse asja peale mõelnudki . </s> <s> Ka need , kes olid ta Tongale saatnud , tema väljaõpetamise peale raha kulutanud , polnud niisuguse asja peale mõelnud ! </s> </p>
<p> <s> See selleks . </s> <s> Aga too hasartne ja lihtsameelne ameeriklanna ütles , et tal on Tongal eestlannast sõbratar . </s> <s> Ütlesin , et küllap see on Evelin . </s> <s> Aga ei olnud Evelin . </s> <s> Oli hoopis Ulle ( ilmselt Ülle ) . </s> </p>
<p> <s> Pidime järgmine päev siis Üllega samas kohvikus kokku saama , tuli aga jällegi too ameeriklanna , kes ütles , et Ülle oli sõitnud naabersaarele Euale ( kus minagi ära käisin ) . </s> </p>
<p> <s> Panin selle seiga kirja ainult selleks , et öelda : eesti seiklejannasid jätkub Tongale rohkem kui üks , ja muide , neid on mujalgi nähtud . </s> </p>
<p> <s> Tonga kuulsaim eestlane on kahtlemata kapten Leonhard Niit koos oma kahe poja ja ühe tütrega . </s> </p>
<p> <s> Praegu elab isa juures ainult vanem poeg Lennie , samuti laevakapten , kes on abielus hinduga ning kelle pojad on ka kaptenid . </s> <s> Nemad kõik peavad end hiidlasteks , sellepärast ma eespool kirjutasingi , et võib-olla oli Tongal hiidlasi rohkem kui eestlasi . </s> </p>
<p> <s> Lennie on Tonga karate ja džuudo rahvuskoondise peatreener , teda võib kord nädalas näha esinemas Tonga Kuninglikus Televisioonis , kus ta annab rahvale enesekaitsetunde , ehkki Tongal pole vaja ennast kaitsta , sest seal ei ründa inimest mitte keegi – ei loomad ega teised inimesed . </s> <s> Vaid ookeanis võib sattuda hai lõugade vahele . </s> </p>
<p> <s> Leonhard Niidu keskmine poeg Thomas ja tütar ( kelle nime olen ma ära kaotanud ) on ka mõnda aega Tongal elanud , kuid nüüdseks tagasi Euroopasse kolinud . </s> </p>
<p> <s> Leonhard Niidu elu on olnud pikk , seiklusterohke ja värvikas . </s> <s> Kindlasti vääriks see kuskil raamatus kirjapanemist , kahju , et seda ei ole kogumikus " Eesti elulood " . </s> </p>
<p> <s> Leo oli 15-aastane , kui ta 1944. aasta septembris koos vanematega Hiiumaalt Rootsi põgenes . </s> </p>
<p> <s> Alustas keele õppimisest ja 19-aastaselt oli ta juba ehtsate paberitega tüürimees , 25-aastaselt sai Rootsi kodakondsuse . </s> </p>
<p> <s> Seaduse järgi oleks ta pidanud minema Rootsi armeesse aega teenima , aga uhke noormees pidas mõne veltveebli käsutamise järgi roomamist endale alandavaks . </s> </p>
<p> <s> Oli teinegi võimalus – õppida laevakapteniks ning saada hiljem reservohvitseriks . </s> <s> Leo valis selle teise ning temast sai Rootsi sõjaallveelaeva komandör , kes mõnigi kord oma laevaga Hiiumaa lähedalt mere all mööda sõitis . </s> </p>
<p> <s> Allveelaeva kapten saab peagi erru , nõnda ka Leo . </s> </p>
<p> <s> Mees oli seejärel lõbusõidulaeva kapten Põhjamerel ja Taani väinades , aga see amet tüütas ära . </s> <s> Laeva juhtis tüürimees , kapteni peamine kohus oli rikastele või muidu väljapaistvatele reisijatele oma kajutis vastuvõtte korraldada ja nendega pokaale kokku lüüa . </s> </p>
<p> <s> Peamiselt on talle sellest ajast meelde jäänud mõned aktiivsed naised , kes eriti aktiivseks muutusid seejärel , kui nende abikaasad olid viinaklaasi kõrvale tukkuma jäänud ... </s> </p>
<p> <s> Lepingu lõppedes hakkas Leo Põhjamerel kala püüdma . </s> <s> See oli asi , millega ta varem polnud tegemist teinud , aga mis talle kangesti meeldis . </s> </p>
<p> <s> Siis aga suri 48-aastaselt parandamatusse haigusesse tema teine abikaasa . </s> </p>
<p> <s> Leo esimene abielu oli olnud nalja-abielu , mida ei võtnud kumbki pool tõsiselt . </s> </p>
<p> <s> Leol oli komme mängida hipodroomi totalisaatoril ning kord lubas ta ühele võõrale neiule , et kui järgmise jooksu võidab üks vilets kronu , kes varem polnud mitte kordagi esimeseks tulnud , siis nad kihluvad . </s> <s> Ja kronu võitiski , olgugi et longates . </s> <s> Ning noormees pidi oma lubaduse täitma . </s> </p>
<p> <s> Esimene abielu ei kestnud kaua , teise puhul oli aga Leo juba kogenum . </s> <s> Ootas 30. eluaastani ning siis võttis endale hea kaasa . </s> </p>
<p> <s> Abielu sõlmiti Inglismaal , mis tõi endaga kaasa hulga paberlikke sehkendusi , nõnda et noored pidid Rootsis uuesti abielluma , sest muidu poleks nende liit olnud juriidiliselt kehtiv . </s> </p>
<p> <s> Õnnelikust abielust sündis kolm last , naise surm oli Leole väga valusaks löögiks . </s> </p>
<p> <s> Varem oli Leo olnud kindel , et tema on Taevase Võimu äravalitu , aga nüüd see tunne haihtus . </s> </p>
<p> <s> Mees otsis võimalust Euroopast lahkumiseks . </s> </p>
<p> <s> Ja korraga rääkis keegi tuttav , et oli ühest Göteborgi lehest lugenud kuulutust , et Tonga Kuningriik pakub tööd meremeestele . </s> <s> Laevakaptenina tundis Leo geograafiat loomulikult ülihästi , aga Tonga oli temalegi üsna võõras koht . </s> </p>
<p> <s> Ent Lõunameri oma igavese suvega peibutas , Leogi oli lapsepõlves lugenud jutte vapratest polüneeslastest , kes misjonäre söövad . </s> </p>
<p> <s> Pika otsimise järel leidis Leo selle kuulutusega lehe ning 1979. aastal tegi esimese sõidu Tongale . </s> <s> Kokku oli neid 8 inimest , kes olid kuulutusele vastanud ja Tonga vastu huvi tundnud . </s> </p>
<p> <s> Tonga Leole meeldis ning 55-aastane mees langetas otsuse – tema muudab oma elu , tema hakkab otsast pihta ning jääb saarele . </s> <s> Leo käis veel paar korda Rootsis , seal püüdsid kõik talle " mõistust pähe panna " , aga Leo oli kõigutamatu . </s> </p>
<p> <s> Algul oli raske . </s> <s> Leo kulutas ära kogu oma varanduse . </s> <s> Pankadest oli peaaegu võimatu võlgu saada , sest Rootsi pangad ei usaldanud Tongalt pärit pabereid . </s> </p>
<p> <s> Tundus juba , et tegemist on krahhiga . </s> </p>
<p> <s> Siis otsustas Leo : ta peab unustama kõik , mida ta Euroopas ja Ameerikas on õppinud , ta peab alustama nullist . </s> </p>
<p> <s> Ja mis selgus ? </s> </p>
<p> <s> Tal olid Tonga vete jaoks olnud liiga suured laevad , aga korallriffide vahele loovima sobivad just väiksemad . </s> <s> Tal olid olnud valed põhjaõnged ja vale püügimetoodika . </s> </p>
<p> <s> Võttis aastaid , enne kui Leo tagasi plussi jõudis ning oma kunagisele varandusele lisagi teenis . </s> </p>
<p> <s> Tänaseks on Leo tehtud mees . </s> </p>
<p> <s> Ta elab kahekorruselises villas samal pikal-pikal kaldapealsel , kus asuvad kuningapalee , Briti ja Hiina saatkond ning palju teisi väärikaid asutusi , teiste hulgas peaministri residents , peapostkontor , politseikeskus , kõik Nuku'alofa sadamad , hulk ministeeriume ja pansione ning Tonga prestiižikaim hotell " Dateline " . </s> </p>
<p> <s> Oma rõdult näeb Leo seitset-kaheksat muinasjutulist palmisaart ning nii päikese tõusu kui loojangut Vaiksel ookeanil – kõike seda , mida näevad ka kuningas ja Inglise suursaadik , keda mõned peavad tänaseni saare kõige tähtsamaks meheks . </s> </p>
<p> <s> Leo villat nähes mõistsin ma äkki , mida tähendavad väljendid " elu nagu unenägu " ja " elu nagu unistus " . </s> <s> Kuskil alateadvuses , ehk endale aru andmata , unistame me kõik niisugusest elust . </s> </p>
<p> <s> Leo on töökas , tal on saarelgi kõrge maine . </s> </p>
<p> <s> Esmaspäeval sõidavad ookeanile neli Leo kalalaeva , tulevad sealt tagasi siis , kui trümmid on saaki täis – harilikult reede õhtul või laupäeva hommikul , mõnikord juba kolmapäeval-neljapäeval . </s> </p>
<p> <s> Leo näeb oma rõdult kõiki sadamasse tulevaid ja sealt väljuvaid laevu . </s> </p>
<p> <s> Laevade meeskonnad koosnevad peamiselt tongalastest , aga on ka kiribatilasi , vanuatulasi , fidžilasi , samoalasi ning teiste Mikroneesia ja Polüneesia rahvaste esindajaid , isegi paapualasi ja ginealasi . </s> </p>
<p> <s> Polüneeslastega suhtlemine vajab harjumist , pikapeale on Leo selle oskuse omandanud . </s> </p>
<p> <s> Leo villa õues on jää- ja pakkimismasin . </s> </p>
<p> <s> Püütud kala pakitakse jäässe ning saadetakse lennukitega USA-sse ja Jaapanisse , kus gurmaanid seda lõunasöökidel naudivad . </s> <s> Nagu juba öeldud – kalamerede keskel elavad tongalased peaaegu ei söö kala , Tonga enda kalavajadus on nõnda pisike , et selle pärast pole mõtet laevu püügile saatagi . </s> <s> Kogu püük toimub ekspordiks . </s> <s> Leo aga on oma tegevusega tõusnud auväärsesse seisusse , kuhu tavaliselt välismaalast ei lasta – Leo on Tonga Kalaekspordi Assotsiatsiooni president . </s> </p>
<p> <s> Vähe sellest ! </s> </p>
<p> <s> Leo on heas kirjas ka kuninga ja kroonprintsi juures , tihti helistatakse kuningapaleest ja palutakse Leod appi mõne küsimuse lahendamisel . </s> </p>
<p> <s> Tahaks väga , et Leo kogemused ja tema väärikas positsioon Tonga ühiskonnas tuleksid kasuks ka teistele eestlastele , kes hankinud endale loa Tonga vetes kala püüda . </s> </p>
<p> <s> Lahkumispidu laeva " Mann " salongis oli vähemalt minu jaoks kurb . </s> <s> Jõudsin ligi kolme kuu vältel hakata sügavalt austama ekspeditsiooniülemat Heinot , tüürimees Ivot , mehaanikuid Kostjat ja Igorit , samuti neid " Manniga " seotud mehi , keda kohtasin alles Tongal – ühte omanikest Toomas Mieslerit ja traalijuhti Ristot . </s> </p>
<p> <s> Mehed sõidutasid mu lennuväljale , võimas Boeing 747-500 rebis end õhku 9.9.99. ( 9. septembril 1999. aastal ) kell 9 õhtul . </s> <s> Samal kuupäeval kell 9 hommikul olin juba Los Angeleses . </s> <s> Elasin selle ilusa numbriga kuupäeva läbi kaks korda – esimest korda provintslikus Nuku'alofas ja teist korda superurbanistlikus Los Angeleses , esimest korda 19. sajandi miljöös , teist korda 21. sajandi miljöös . </s> </p>
<p> <s> Minu reis jätkus , maailmale sai tiir peale tehtud . </s> <s> Aga see on juba uus jutt . </s> </p>
<p> <s> See oli mu elu parim reis , mille eest tänan siiralt laeva omanikke Rasmus Kullat ja Toomas Mieslerit ning meeskonnaliikmeid . </s> </p></div1>
    </body>
  </text>
</TEI>
</teiCorpus>
</teiCorpus>
