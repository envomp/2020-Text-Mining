<teiCorpus xmlns:xi="http://www.w3.org/2001/XInclude" xmlns="http://www.tei-c.org/ns/1.0"> 
<xi:include href="../../bin/koondkorpus_main_header.xml" /> 
<teiCorpus> 
<xi:include href="../bin/header_ilu.xml" /> 
	<TEI> 
		<teiHeader xmlns="http://www.tei-c.org/ns/1.0" xml:lang="et" xml:id="koondkorpus_local_header" n="$Id:$"> 
			<fileDesc> 
				<titleStmt> 
					<title> Vabaduse kõrgeim määr </title> 
  				</titleStmt> 
				<publicationStmt> 
  					<p> Vt publitseerimisandmeid failist 
						<ref target="#publicationStmt-main">koondkorpus_main_header.xml</ref> 
					</p> 
  				</publicationStmt> 
				<sourceDesc> 
					<p> Vt allkorpuse päis 
						<ref target="#header_ilu">header_ilu.xml</ref> 
					</p> 
  				</sourceDesc> 
  			</fileDesc> 
		</teiHeader>
  <text>
    <body>
      <div1 type="tervikteos"><head> Vabaduse kõrgeim määr </head>
<p> <bibl> <author> <s> Indrek Hargla </s> </author> </bibl> </p>
<p> romaan </p>
<p> <s> " Kõigi riikide , nii uute kui vanade põhialuseks peavad olema head seadused ja head relvad ; ja kuna halvasti relvastatud riigil ei saa olla häid seadusi , siis sellest järeldub , et kui riik on hästi relvastatud , on tal ka head seadused . " </s> </p>
<p> <s> Niccoló Machiavelli </s> </p>
<p> <s> Esimene raamat </s> </p>
<p> <s> Kangelaste veri </s> </p>
<p> <s> " On vägivald , mis vabastab , ja vägivald , mis orjastab ; on vägivald , mis on moraalne ja vägivald , mis on ebamoraalne . " </s> </p>
<p> <s> Benito Mussolini </s> </p>
<p> <s> Kohe , kui külavanem Dvaion kuulis , et kuningas Rayanos IV ja tema venna , mässava prints Arasthavani väed võivad teispool nõmme , siit vaid kümmekonna miili kaugusel tasandikul kokku põrgata , andis ta külale käsu kõik väärtuslik ja hästiseisev toidukraam peidukohtadesse maasse kaevata , paariks nädalaks vajalik kaasa võtta ning naiste-lastega mägedesse pakku minna . </s> <s> Emma-kumma venna maleva sattumine Pärnaorgu tähendanuks selle tühjaksröövimist , elanike tapmist ja vägistamist , nagu seda oli seitsmeaastase kodusõja jooksul juba kaks korda ette tulnud . </s> <s> Tühi küla ehk jäetakse rahule või äärmisel juhul pistetakse õelusest põlema ... </s> <s> Aga puid meil on , otsustas Dvaion , küla ehitame uuesti üles , inimesed-loomad jäävad ellu . </s> <s> Et krahv Salizmak oli kevadel maha tapetud ja tema loss rüüstatud - kumb vaenupool seda tegi , ei teadnud Pärnaorus täpselt keegi , sest Rayanose ja Arasthavani sõjas vahetasid ülikud pooli sagedamini kui nende naised kleite - siis polnud ka makse enam keegi küsima tulnud . </s> <s> Ja kui pole isandat , siis pole ka kelleltki kaitset oodata ega hüvitust loota . </s> <s> Ega kelleltki uute majade ehitamiseks metsast puude tarbeks luba küsida . </s> <s> Nii et mägedesse . </s> </p>
<p> <s> Need üksikud , kes pakkuminekust ei hoolinud või seda enam ei suutnud , olid aga kahe nädala pärast elus ja terved . </s> <s> Kumbki kuningliku venna malev polnud Pärnaoru lähedusse sattunud . </s> <s> Lahing oli aga nähtavasti toimunud , sest öösiti nähti mitut hundikarja üle nõmme itta liikumas . </s> <s> Need kiskjad ei ole kadedad , ulgumisega annavad liigikaaslastele hobuse- ja inimesekorjustest teada . </s> </p>
<p> <s> Igaks juhuks käskis Dvaion külas öösiti valvet pidada . </s> <s> Ja külavanema vaist ei vedanud alt - nagu hiljem selgus , siis kaks päeva pärast lahingut jõudis Pärnaorgu surmani väsinud ja nälginud meestesalk . </s> <s> Neid oli viis , ja kui Pärnaoru omad end haakide , kirkade , hangude , kootide ja jahivibudega relvastatult ritta seadsid , lõid põgenikud käega ja ütlesid , et tahavad vaid süüa ja paar päeva puhata . </s> </p>
<p> <s> Ajad olid metsikud ja igaüks pidi ise enda eest väljas olema . </s> <s> Hädalisele pole Pärnaorus kunagi abi keelatud , ent seekord küsis Dvaion ravi ja moona eest tasu . </s> </p>
<p> <s> Mornilt heitis võõraste salga pealik külavanema ette oma kukru , kuid Dvaion lükkas selle tagasi . </s> </p>
<p> <s> " Salizmaki lossis ei peeta enam ammu laata , " sõnas ta . </s> <s> " Riistu müütavad rändkaupmehed ei käi meil enam . </s> <s> Ja teie veeringutega pole meil midagi teha . " </s> </p>
<p> <s> " Mida sa siis tahad ? </s> <s> Näed , meil endilgi pole midagi peale haavade ja tühja kõhu , " urises pealik vastu . </s> </p>
<p> <s> " Kaks päeva saame teid toita ja ravitseda . </s> <s> Siis suudate ise edasi minna . </s> <s> Kuhu , pole enam minu asi . </s> <s> Ja viie peale jätkub teile ka kahest mõõgast ja kolmest pussnoast . " </s> </p>
<p> <s> Sõdalased valisid elu ja täis kõhu ning viis relva vahetasid omanikku . </s> <s> Dvaion eraldas meestele vana küüni küla serval , seal käisid vanad naised mehi tohterdamas , keetsid rammusat leent ja üritasid posida . </s> <s> Tark Zmai , kel vanust juba üle saja aasta , oma nägu küüni ei näidanud , ütles vaid , et seal saadakse ilma tematagi hakkama . </s> <s> Dvaion uuris aga meeste käest lahingu kohta . </s> </p>
<p> <s> " Me oleme Brantewaldi markkrahvi ihukaitseväelased , " rääkis pealik ja sugugi mitte enam tõredalt . </s> <s> " Nagu sa ehk kuulnud oled , on kogu Brantewald juba aastaid ausa prints Arasthavani poolel , et reeturlik Rayanos kukutada . </s> <s> Me pole palgasõdurid ja külasid ei röövi , krahv maksab meile , ja kui ta selle ka mõnel kuul kitsikusest tegemata jätab , me ei nurise . </s> <s> Rayanose võidu korral puuakse meid lihtsalt üles . </s> <s> Seal üle nõmme , Sparra tasandiku lahingus tahtis prints kasutada vana sõjatava , et malevate asemel lähevad kokku nende juhid . </s> <s> Kes võidab , võidab ka lahingu , ja sõda on läbi . </s> <s> Arasthavani ütles , et kellelgi peale tema pole õigust hukkuda oma ustavate sõdurite eest , ja kui saatus on määranud talle täna surra , siis nii sündigu . </s> <s> Me olime maleva lõunatiivas , ei näinud , mis täpselt juhtus , kuid vägilaste kahevõitlus jäi pidamata . </s> <s> Kuulsime hiljem , et Arasthavani oli väljal tükk aega oma venda , alatut Rayanost oodanud , kuid kuningas lõi nähtavasti araks . </s> <s> Ühesõnaga algas Rayanose maleva reeturlik pealetung . </s> <s> Algul oli õnn meie poolel . </s> <s> Meie ratsavägi oli puhanud ja löögijõus , Rayanos oli aga kohale jõudnud pärast pikka rännakut . </s> <s> Lõime nende eelväe puruks ja surusime peamalevat üha mere poole . </s> <s> Aga siis õnn pöördus , olgu ma neetud , kui mõistaksin , miks , ja äkitselt olime ise piiramisrõngas . </s> <s> Võimalik , et see oli lõks , võimalik , et mingi abivägi jõudis kohale , ma ei tea . " </s> </p>
<p> <s> " Ja kes siis lahingu võitis ? " </s> </p>
<p> <s> " Ma arvan , et mitte keegi . </s> <s> Hommikuks oli terve väli kaetud laipadega ning väejuhatused taandunud . </s> <s> Minu sadakonnast olid elus vaid viis meest ... </s> <s> Nüüd lähme Brantewaldi tagasi , et näha , kas meil on veel isand või mitte . </s> <s> Aga see sinu küla , sa ütlesid , et see kuulub krahv Salizmakile ? </s> <s> Siis peaksite ju teiegi Arasthavani poolel olema ? " </s> </p>
<p> <s> " Salizmak on surnud . </s> <s> Me oleme ainult enda poolel . </s> <s> Ja kui ma ei eksi , siis langes Salizmak just ühel järjekordsel hetkel , mil ta Arasthavani vastu võitles . " </s> </p>
<p> <s> Pealik noogutas . </s> <s> " Ajad on hullud , " ütles ta kibestunult . </s> <s> " Krahv Brantewaldi suguseid on vähe järele jäänud . </s> <s> Mis siis ikka , külavanem , ole sa tänatud . </s> <s> Koidikul asume teele . " </s> </p>
<p> <s> Salk lahkus vaikselt ja kärata . </s> <s> Mõtlikult kõlgutas Dvaion järgmisel hommikul tühjas küünis kotti tasuks saadud relvadega ja pidas aru , kuidas neid paremini kasutada . </s> <s> Pussnoad kulusid muidugi igas asjas marjaks ära , mõõkadega oli lugu keerulisem . </s> <s> Kui mitte muuks , siis vahetuskaubaks kõlbavad nad küll , otsustas külavanem lõpuks . </s> <s> Ühe pussnoa pistis ta põue , ülejäänud relvad aga peitis hoolikalt keldrisse . </s> <s> Eks näis , mis saatus toob . </s> </p>
<p> <s> Oli see nüüd saatus või lihtsalt juhus , aga paari tunni pärast , kui Dvaion härjaga põldu kündis ja lõõmava sügispäikese käes higistas , jooksis tema juurde ehmunud tütar Vreina . </s> </p>
<p> <s> " Veel üks , isa ! " hüüdis ta juba kaugelt . </s> <s> " Veel üks sõdalane ... </s> <s> Seal eemal , välu ääres . " </s> <s> Ja lisas isa juurde jõudes hingeldades täpsustuseks : " Vist on surnud . " </s> </p>
<p> <s> Dvaion kompas põues oma uut relva , talutas härja oja äärde ja hakkas tütre järel välu poole kõmpima . </s> </p>
<p> <s> " Ma korjasin maasikaid , " seletas neiu . </s> <s> " Ja korraga ... </s> <s> Oh , ma ei tea , ma vist astusin talle peale ... " </s> </p>
<p> <s> Ka külavanem oleks samuti kõrges rohus lamavale mehele peaaegu peale astunud . </s> <s> " Oh maapõue väed ! " hüüatas ta jahmunult . </s> <s> " Kui ta nüüd surnud pole , siis ... " </s> </p>
<p> <s> Kahtlemata oli seegi mees sõdur ja keegi Sparra väljalt tulnu . </s> <s> Sellest andis tunnistust tema riietus , haavad ja kõikjal paakunud veri . </s> <s> Ettevaatlikult pööras Dvaion mehe ümber , avas ta vammuse ja surus kõrva vastu rinda . </s> </p>
<p> <s> " Hingab , " pomises ta siis . </s> <s> " Veel hingab . " </s> </p>
<p> <s> Mees oli umbkaudu kolmekümnene , tumedate juustega , mõned päevad tagasi rohmakalt pöetud habeme ja vurrudega . </s> <s> Terav kotkanina , kõrged põsesarnad , päevitunud jume - ilmselt lõuna poolt , arvas Dvaion . </s> <s> Niipalju kui ta sõdalaste rõivastusest jagas , olid mehel üll turvistiku all nahast riided , mis ihu terava hõõrumise eest kaitsevad , ja nende järgi arvas ta mehe olevat ratsaväelase või isegi rüütli . </s> <s> Ka hobuselehka oli temast tunda . </s> <s> Nii et ilmselt mingi kõrgemast soost ülik . </s> <s> Haavu oli aga mitmeid , kuigi enamik polnud eluohtlikud . </s> <s> Enamik mitte , kuid üks siiski . </s> </p>
<p> <s> Mehe vasak käsi oli küünarnukist altpoolt maha raiutud ja könt särgi küljest käristatud kaltsuga oskamatult kinni seotud . </s> <s> Kalts oli tumepruun ja isegi suletud silmi võis aru saada , et mees on palju verd kaotanud . </s> <s> Elada võis mehel olla veel mõni tund . </s> <s> Dvaion nägi , et haavatu oli rohu sisse lohistanud raja , tulles ilmselt oja poolt . </s> <s> Tulnud niikaua , kuniks jätkus jaksu . </s> </p>
<p> <s> " Jookse Zmai juurde , " käskis külavanem tütart . </s> <s> " Las paneb kõik omad riistad ja asjad valmis . </s> <s> Tulgu naised salvidega ja kolm meest siia , me peame ta külasse kandma . </s> <s> Ei , las tuleb rohkem , kuskil peab tal ka hobune olema . " </s> </p>
<p> <s> Varsti oli haavatu tassitud Zmai tarre ; poisike , kelle Dvaion saatis oja äärde hobust otsima , naasis sealt keskpärase kronuga , mis just üliku sõjaratsu moodi välja ei näinud . </s> </p>
<p> <s> Algul oli tark Zmai külavanema tegutsemist altkulmu jälginud . </s> <s> Kui mehed olid haavatu kolde ette lavatsile lohistanud , moorid talt rõivad seljast võtnud ja asunud ahhetades haavu määrima , küsis Zmai Dvaionilt : " Arvad , et see oli nüüd mõistlik tegu ? " </s> </p>
<p> <s> Dvaion kehitas õlgu . </s> <s> " Ta on suremas . </s> <s> Kas ma pidin seal ootama , millal ta kärvab , siis rõivad maha koorima ja ta huntidele jätma ? " </s> </p>
<p> <s> " See on krahvi maa . </s> <s> Tema sõdis , las siis hoolitseb ise haavatute eest . " </s> </p>
<p> <s> " Krahv on surnud . </s> <s> Lossi ei ole enam . </s> <s> Ja meie harime seda maad , Zmai . </s> <s> Tuleta meelde , kuidas ütleb seadus : " Kogu maa pealt , mis kõrgeaulise Salizmaki poolt Pärnaoru küla kasutusse on antud ja mis saaki kannab , peab iga kuu lõpus üks kümnendik krahvile antama . " </s> <s> Krahv on surnud , Zmai ... </s> <s> Ja maa on nüüd meie . </s> <s> Ravi ta terveks ja ma hoolitsen , et ta meile oma elu eest korralikult maksab . </s> <s> Näed ju isegi , et ta on kõrgest soost . " </s> </p>
<p> <s> " Hobuse järgi küll mitte , " porises tark . </s> </p>
<p> <s> " Lahing lõppes neli päeva tagasi , " seletas külavanem . </s> <s> " Selle sõdalase enda hobune löödi arvatavasti maha . </s> <s> Ta ise kaotas käe ja sai lugematul hulgal haavu . </s> <s> Ometi oli tal sitkust , et haav kinni siduda , tandril hulkuv kronu kinni püüda ja sellel ratsutada . </s> <s> Kui hobune käib sammu ja teda ei juhita või kui ekseldakse niisama hea õnne peale , siis kulub just neli päeva , et Sparrast meieni jõuda . </s> <s> Tõenäoliselt kaotas mees teadvuse ja hobune tuli vee ja teiste hobuste lõhna peale , hoides metsast eemale . </s> <s> Oja ääres asus loom jooma ja mees varises sadulast . </s> <s> Edasi ta roomas , sai aru , et inimesed on lähedal , kuid jõudu jätkus tal ainult poole maa peale . </s> <s> Oli õnn , et Vreina ta leidis ... " </s> </p>
<p> <s> " Õnn või õnnetus , kes seda teab . </s> <s> Meelemärkuseta näib iga inimene rahumeelne . " </s> </p>
<p> <s> " Ravi teda ! </s> <s> Surmast ei saa me mingit kasu , aga elu eest võib ta meile suurt lunaraha maksta . " </s> </p>
<p> <s> Ja Zmai ravis . </s> <s> Sedamööda kuidas külatarga posimisoskused ja iidsetest aegadest pärinevad haavasalvid mõjuma hakkasid , andis elujõud mehes taas endast märku . </s> <s> Alguses küll vaevaliselt - tulemata veel meelemärkusele , hakkas mees kiiremini hingama , purunenud nahk tuletas hädamisi meelde , kuidas kokku kasvada ; lihased imesid endasse määrete rammu ; mõistus suutis taibata , et kulbist suhu poetatav leem tuleb alla neelata ja annab jõudu . </s> <s> Maharaiutud labakäe könt ei hakanud mädanema , ainult veritses õrnalt . </s> <s> Isegi mehe silmad avanesid korraks , et Zmai tarele hämmeldunud pilk heita ja siis taas sulguda . </s> <s> Aga kolmandal päeval oli targale selge , et mees jääb elama . </s> </p>
<p> <s> Külale , kes haavatu saatusele kaasa elas , oli see rõõmusõnum . </s> </p>
<p> <s> Hämmastav , kuid kõik halb , mida seitsmeaastane sõda oli Pärnaorule põhjustanud , heideti kõrvale ja mehe paranemisest sai üksluises ja karmis külaelus sündmus , mis kedagi külmaks ei jätnud . </s> <s> Viiepealise salga majutamine oli olnud vajalik , ent ei pannud kedagi kaasa elama . </s> <s> Nüüd aga ... </s> <s> Nüüd aga oleks justkui uus laps külla sündinud . </s> <s> Kõik jagasid Zmai kulutusi : et haavatu soojas oleks , toodi talle halge ja tekke , salvide segamiseks andsid kõik moorid korjatud ravimtaimi , leeme jaoks pakuti kuivatatud liha . </s> <s> Pärnaoru oli võidelnud tagasi ühe elu . </s> <s> Nii nagu küla oli seni iga oma elaniku ravimisse oma panuse andnud , anti see nüüd tundmatu sõduri ravitsemisse . </s> <s> Ainult posimisega ei saanud keegi aidata . </s> <s> Ussisõnad ja salavõided olid ainult Zmai pärusmaa . </s> <s> Ka tark ise võttis haavatu põetamist isiklikuna - tema katuse all ei tohtinud keegi vähese hoole tõttu surra . </s> </p>
<p> <s> Kui pärnade lehed kolletuma hakkasid ja tuul üle nõmme mere poolt üha vägevamaid iile tõi , kui vili ja suvised annid kõik salves olid ja mehed uniste karude jahtimiseks odasid teritasid , tegi haavatu silmad lahti , et neid mitu tundi enam mitte sulgeda . </s> <s> Zmai ajas moorid välja , saatis Dvaioni järele , kes oli parasjagu metsast palke vedamas ja jäi sõjamehega omaette . </s> </p>
<p> <s> Dvaion jõudis õhtu hakuks . </s> <s> Ta leidis poole küla elevuses Zmai tare ümber kogunenult ja targa enda läve ees piipu popsutamast . </s> <s> Rahvas tegi külavanemale ruumi , lasi ta tare väravast läbi ning asus põnevusega kõrvu kikitama . </s> <s> Üle väravapaku aga ei söandatud ilma targa kutseta astuda . </s> </p>
<p> <s> " Magab , " teatas Zmai , kui Dvaion uudistava näoga ukse ette jõudis . </s> <s> " Oli kolm tundi üleval ja jäi siis jälle magama . " </s> </p>
<p> <s> " Te rääkisite ? " </s> </p>
<p> <s> " Jah , aga ... " </s> <s> Zmai tegi mõtliku pausi ja puhus välja täiusliku suitsurõnga . </s> </p>
<p> <s> " Aga ? " istus Dvaion hingeldades pakule . </s> <s> " Aga mis ? " </s> </p>
<p> <s> " Ei olnud nagu paljust rääkida . " </s> </p>
<p> <s> " Kas ta ei oska meie keelt või ? " </s> </p>
<p> <s> " Oh , oskab küll . </s> <s> Veidi kummaline kõnepruuk tal ju on , ilmselt lõunast . </s> <s> Või siis saartelt . </s> <s> Igal pool räägitakse ju veidi erinevalt . " </s> </p>
<p> <s> " Mis ta nimi on ? " </s> </p>
<p> <s> " Ta ei tea , " sõnas Zmai ja pakkus külavanemale oma kuulsat ja kanget kirsitükikestega röstitud tubakat . </s> </p>
<p> <s> Nad popsutasid poole ööni , kuni võõras ärkas . </s> <s> Ööd ja päevad olid tal haiguse ajal lootusetult segi läinud . </s> <s> Zmai jootis talle kannutäie kuuma pihlakamahla . </s> <s> Mõru ilmega tühjendas mees kannu , ta silmad vilasid külavanemalt targale , imestuses mööda tuba , kuni peatusid jõuetult rippuval vasakul käel . </s> </p>
<p> <s> " Teeb see ikka valu , sõber ? " küsis Zmai julgustavalt . </s> <s> " Mõned kuud veel kindlasti tuikab , siis harjub ihu ära . " </s> </p>
<p> <s> " Kus ma olen ? " tuli lõpuks võõra suust kuuldavale . </s> <s> Hääl oli kähe ja nõrk , ent toon isegi malbe . </s> </p>
<p> <s> Zmai ütles , kus nad on . </s> </p>
<p> <s> " Pärnaoru ? </s> <s> Ma pole sellest kohast kunagi kuulnud . " </s> </p>
<p> <s> " Sa olid lahingus , " seletas tark uuesti . </s> <s> " Siit üle nõmme mere poole on Sparra tasandik . </s> <s> Mõni nädal tagasi taplesid seal kuningas Rayanose ja prints Arasthavani malevad . </s> <s> Sa jäid ellu , kuid kaotasid lahingus käe . </s> <s> Hobune tõi sind Pärnaorgu ja me oleme sind sestsaadik ravinud . " </s> </p>
<p> <s> " Aitäh , " pomises mees ja vaatas taas käekonti . </s> <s> " Ma olen nüüd ... sant ? " </s> </p>
<p> <s> " Aga elus . </s> <s> Kes sa veel oled , tuli sul meelde ? </s> <s> Mis nimi , kust pärit ? " </s> </p>
<p> <s> Aeglaselt laskus mees patjadele tagasi , sulges silmad , hingas pikalt ja raskelt läbi nina . </s> <s> Siis raputas ta pead . </s> </p>
<p> <s> " Kelle poolel sa sõdisid ? " käis Zmai peale . </s> </p>
<p> <s> " Olen ma ikka sõdinud ? " </s> </p>
<p> <s> " Sellest annavad tunnistust su rõivad ja haavad . </s> <s> Sa peaks olema kõrgest soost ... </s> <s> Vähemalt mitte harilik sõjasulane . </s> <s> Isegi hõbedast kett su kaela ümber viitab sellele ja sõrmus paremas käes . " </s> </p>
<p> <s> Mees vaikis . </s> <s> Ta istus patjadele nõjatudes , langetas pea käte vahele , sulges silmad ja soigus midagi . </s> </p>
<p> <s> " Sa oled elus , sõber , " ütles siis Dvaion , " ja see on kõige tähtsam . </s> <s> Küllap tuleb ülejäänu sulle hiljem meelde , kui korralikult puhkad . " </s> </p>
<p> <s> Ja sellise otsuse juurde nad tol ööl jäidki , kordasid seda nädalaid , kuni esimesed lumehelbed Pärnaoru kohal lendlesid ja ojad öösiti kinni hakkasid külmuma . </s> <s> Aga mees - ja nii või siis lihtsalt võõraks teda kutsutigi - ei suutnud ikka midagi meenutada . </s> <s> Haavad kasvasid kinni , ta tõusis jalule , proovis Zmai majapidamises töödki teha , suhtles lahkelt kõigi külaelanikega , pakkus end karujahile kaasa minema , ent mälestusi endast ja oma minevikust ta tagasi ei saanud . </s> </p>
<p> <s> Kui sõda kusagil eemal edasi rullus , siis kuuldused sellest Pärnaorgu ei jõudnud . </s> <s> Ei ühtki maksukogujat ega rändkaupmeest , ei teadust lähenevate vaenuvägede või Salizmaki pärijate kohta , kes rüüstatud lossi elama oleks asunud . </s> <s> Kusagil seal nõmmede ja laante taga möllab edasi valus kodusõda ja Pärnaoru peab omal jõul hakkama saama . </s> <s> Võib-olla saab edukamaltki kui pole tarvis kümnist maksta . </s> </p>
<p> <s> " Nii et sinna su lunaraha läkski , " ütles tark Zmai ühel õhtul külavanem Dvaionile , kui nad viimase saunas karuliha suitsutasid ja olid just võõra värske lihaga küla varuaita saatnud . </s> <s> Hoolimata haavadest oli ta jõudsalt paranenud ning rammgi paistis taastuvat . </s> <s> " Kui talle midagi meelde ei tule , pole ka kusagilt tasu saada . " </s> </p>
<p> <s> " Ma mõtlen , et , " vastas Dvaion tarmukalt , " et kas me mitte seda juba saanud pole ? " </s> </p>
<p> <s> Zmai noogutas . </s> <s> " Paljud arvavad nii . </s> <s> Minulgi poleks selle vastu midagi . </s> <s> Iseasi , kas ta nõusse jääb ? " </s> </p>
<p> <s> " Oleks nagu juba jäänud . " </s> </p>
<p> <s> " Neid aadlimehi ei või kunagi teada ... " </s> </p>
<p> <s> " Nii et ta ikkagi on aadlimees ? " </s> </p>
<p> <s> " Kindlasti . </s> <s> Tead , ma olen väheke teda uurinud . </s> <s> Ta sööb peenelt , kasutab alati nuga ja otsis isegi kunagi neid harulisi teravaid pulki ... </s> <s> Kahvliteks vist nimetatakse neid . </s> <s> Talutöödest on tal mingit aimu , ent ise pole ta kunagi nendega vaeva näinud . </s> <s> Tahab küll aidata , aga ei oska . </s> <s> Küll aga oskab tappa ja relva käes hoida . " </s> </p>
<p> <s> " Aga kuidas on see võimalik , et ta teab , kuidas elada ja tööd teha , mäletab üldse kõike maailma kohta , kuid ei mäleta ennast ? " </s> </p>
<p> <s> " No näed isegi , et on võimalik . </s> <s> Ma ei tea , kuidas ... </s> <s> Kahtlemata kaotas ta oma mälu haavade pärast . </s> <s> Maharaiutud käsi ja muud vigastused - need põhjustasid meeletut valu , kurnatust ja verekaotust . </s> <s> Ta vaakus elu ja surma piiril , ehk käis isegi korraks ära surma sees . aga ometi tuli tagasi . </s> <s> Mõnikord võivat nii juhtuda , et läbielatud vintsutused viivad mälu enda kohta . " </s> </p>
<p> <s> " Ja pole mingit võimalust , et ta selle tagasi saaks ? " </s> </p>
<p> <s> " Ma võiksin teda ju ... hmm ... veidi lähemalt kombata või nii . </s> <s> Aga ta peab ise nõus olema , muidu ma ei saa . " </s> </p>
<p> <s> Nad rääkisid võõraga sellest samal õhtul . </s> <s> Aeglaselt seletas Dvaion , et tark tunneb viise , kuidas inimest loitsida , minna sügavale tema hinge ja näha seda , mida ta ehk ise ei oskagi näha . </s> <s> Nii võiks mees oma mälu või midagigi sellest tagasi saada . </s> <s> Ja sõltumata sellest , kas saab või ei saa , pole Pärnaoru külal midagi selle vastu , kui võõras nende juurde elama jääkski . </s> <s> Küllap võõras õpib ka pooliku käega tööd tegema , meheleminekueas neide on külas tervelt kolm ja lesknaisedki sosistavad juba uhke välimusega võõrast ... </s> <s> Külaelu pole muidugi aadlimehele sobilik , aga kuhu tal ikka enne talve minna oleks ? </s> <s> Tugevat töömeest on Pärnaorgu aga hädasti vaja , rääkimata sellisest , kes sõjariistadega mõistab ümber käia . </s> <s> Ütlemata jättis Dvaion selle , et mees leiti maalt , mida tema juba ( krahvi puudumisel ) Pärnaoru pärisomaks hakkas pidama , ja et ravitsemiskulud tuleb kuidagi tasa teha . </s> <s> Ka selle jättis ta ütlemata , et sõja-aastatel pole neil teada , mis on saanud muudest Salizmaki küladest , ja kust need tüdrukud siis endale mehi peavad leidma . </s> </p>
<p> <s> " Kui mulle meelde tuleb , kes ma olen , siis ei pruugi ma ju külasse jääda ? " küsis mees . </s> </p>
<p> <s> " Vähemasti on meist aus sulle seda võimalust pakkuda , " vastas Dvaion . </s> <s> " Kas sulle meeldib siin või sa igatsed taga paleede luksust ja sõjatandri mürinat ? " </s> </p>
<p> <s> " Ma igatsen lihtsaid asju , " kostis mees . </s> <s> " Kui päeval olen kõvasti tööd teinud , siis igatsen sööki , jooki , piibutäit ja puhkust . </s> <s> Kui vihma hakkab sadama , siis igatsen varju . " </s> </p>
<p> <s> " Need on soovid , mitte igatsused , " sõnas Zmai . </s> <s> " Igatsetakse selle järele , mis on kadunud ja mida pole võimalik saada . </s> <s> Midagi , mis on kadunud , kaugel ja kallis . " </s> </p>
<p> <s> " Ju mul siis pole midagi sellist . " </s> </p>
<p> <s> " Aga sa ju tahad teada , et kas kunagi oli ? " </s> </p>
<p> <s> Pärast kõhklust mees noogutas . </s> </p>
<p> <s> " Millest räägivad sinu unenäod ? " </s> </p>
<p> <s> " Ma ei mäleta neid hommikuti . </s> <s> Aga mõnikord olen ärgates rõõmus , mõnikord kurb . " </s> </p>
<p> <s> " Ma siis proovin , " otsustas tark . </s> <s> " Kuna ma su pärisnime ei tea , siis ei pruugi ma midagi väga tähtsat välja võluda . </s> <s> Aga see on ainus , mis meil sulle pakkuda on . " </s> </p>
<p> <s> " Ja ühtegi Zmaist targemat meest ma siin ümbruskonnas ei tea , " lisas Dvaion . </s> </p>
<p> <s> " Nõiu siis , " ütles mees . </s> <s> Ja Zmai viis ta tarre , saatis külavanema minema , rääkis võõraga vaiksel ja sisendaval häälel , kuni mees uinus , suitsutas tuba vastikulõhnaliste rohtudega , määris ta nägu võietega , imes endale sisse tambitud rohekat pulbrit , kuni nad mõlemad polnud enam päriselt siinilmas . </s> <s> Siis nende teadvused kohtusid kusagil . </s> </p>
<p> <s> Hommikul leidis Dvaion Zmai taas lävel piipu popsutamast , ent targa näost puudus tavapärane rahu . </s> <s> Selle asemel nägi ta välja kurnatud ja väsinud , käed värisesid ja silmad kukkusid pidevalt kinni . </s> <s> Külavanemat nähes tark vaid vangutas pead . </s> </p>
<p> <s> " Noh , " nõudis Dvaion . </s> <s> " Kes ta siis on ? </s> <s> Nime said teada ? " </s> </p>
<p> <s> " Ei . </s> <s> Suurt mitte midagi . </s> <s> Või samas jälle üsna palju , see teeb sama välja . " </s> </p>
<p> <s> " Ühesõnaga , me läheme praegu meestega krahvilossi varemeid kaema , kas sealt ehk rauda kusagilt ei saa , ja neid sinu mõistatusi pole mul aega kuulata . </s> <s> Kus võõras on ? " </s> </p>
<p> <s> " Magab . </s> <s> Ja enne õhtut ta ei ärka . </s> <s> Kui vähegi saad , pane raud ootama või las lähevad mehed üksi . </s> <s> Ma tahan enne sinuga nõu pidada . </s> <s> Enne , kui ta ärkab ... " </s> </p>
<p> <s> " Nii et sa ei tea tema nime ? " </s> </p>
<p> <s> " Oh , ta ei taha seda mäletada . " </s> </p>
<p> <s> Ja aegamisi end kogudes hakkas tark jutustama , kuhu nõidumine oli teda öösel kandnud . </s> <s> Ei , ta ei saanud teada mehe nime , ei midagi tema päritolust . </s> <s> Kõik , mida ta nägi ja tundis , oli valu . </s> <s> Oh , muidugi kuulis ta lahingukära ja relvade tärinat , surijate oigeid ja murtud jalgadega hobuste korskamisi . </s> <s> Aga see kõik oli taustaks sellele valule , mille ta oli leidnud võõra hingest . </s> <s> Kuidas tark polnud ka proovinud , ei jõudnud ta edasi sellest ühest ja karmist teadmisest , et just võõras ise oli see mees , kes endal vasaku käe otsast raius . </s> <s> See oli olnud tema otsus , ta ise oli võtnud selle piina kanda . </s> <s> Selle taga oli aga pimedus ja tühjus . </s> <s> Sinna tarka ei lastud . </s> </p>
<p> <s> " Vaata , " seletas nõrkenud tark edasi , " mina saan sellest kõigest aru niimoodi , et selle mehe elus juhtus midagi kohutavat . </s> <s> Midagi sellist , mis pani teda iseennast vihkama ja mida ta enam üldse mäletada ja teada ei tahtnud . </s> <s> See soov on sügaval tema sees ja nõnda vägev on see , et mina sellest läbi ei murra . </s> <s> Ja on võimalik , et just vihast ja karistuseks ta endalt käe otsast raiuski . </s> <s> Haavad ja pagemine tandrilt aga põhjustasid sellise kurnatuse , et ta peaaegu suri . </s> <s> Taas elule jõudes olid maapõue jõud talle halastanud ja valusad mälestused meelest pühkinud . </s> <s> Saad aru , ta ise ei aimagi , et endal käe otsast raius . </s> <s> Minu arust on parem see nii jättagi . " </s> </p>
<p> <s> " Karistuseks , ütled sa , " ümises külavanem . </s> <s> " Mille eest võiks üks mõistlik mees end nõnda karistada ? " </s> </p>
<p> <s> " Ma ei tea . " </s> </p>
<p> <s> " Äkki tappis ta lahingus kogemata sõbra ? </s> <s> Või sai tema süü läbi hukka keegi talle kallis ja lähedane inimene ? " </s> </p>
<p> <s> " Sõjas juhtub seda pidevalt . </s> <s> Ta ihu on vanu arme täis , nii et sõdinud on ta palju . </s> <s> Ja niipalju kui mina nendest aadlike ja rüütlite asjadest tean , siis enesesandistamist nende aumõiste ette ei näe . </s> <s> Mõtle ise , kui näiteks tema reetmise pärast sai hukka kasvõi kuningas ... siis tormaks ju korralik rüütel lahingusse ja laseks end ülekaalukal vaenlase väel maha tappa . </s> <s> Au , tead , on nende jaoks kummaline asi . </s> <s> Räägitakse , et Salizmaki vanavanaisa nõbu raius endal munni maha , kui sai teada , et oli ühe rüüsteretke ajal vägistanud oma ema . </s> <s> Ja elaski nii kogu ülejäänud elu , kusi nagu naine , mäletas ja meenutas . " </s> </p>
<p> <s> " Aga äkki see meie oma ei tahtnud samuti surra ? </s> <s> Tahtis , et eluaeg mäletaks oma reetmist ? " </s> </p>
<p> <s> " Mäletaks , jah , " ohkas Zmai . </s> <s> " Ei mäleta ju . </s> <s> Ei tahagi mäletada . </s> <s> Aga mida saab teha vasaku käega ? " </s> </p>
<p> <s> " Lahingus hoiab see kilpi , " arvas Dvaion . </s> </p>
<p> <s> " Sõltub lahingust ja olukorrast . </s> <s> Võib hoida ka pistoda või midagi muud . </s> <s> Ehk pidas ta vasakut kätt süüdlaseks selles , mida ei tahtnud mäletada ? </s> <s> Karistas ennast , sest ei suutnud taluda mõtet , et näeb ja tunneb iga päev kuni elu lõpuni seda kätt ? </s> <s> Ta tahtis pageda selle eest , mida selle käega toime pani . </s> <s> Ja nüüd ongi ta õnnelik , sest ei mäleta . " </s> </p>
<p> <s> " Äkki käsi lömastati lahingus ja ... " </s> </p>
<p> <s> " See polnud ravi , see oli karistus , tundub mulle . </s> <s> Aga ka lömastatud käsi kasvab kinni ja maha raiudes ei ravi sa midagi ega tunne vähem valu . " </s> </p>
<p> <s> " No olgu , " sõnas külavanem , kes endiselt kibeles lossivaremetesse . </s> <s> " Siis võiks ta ju meile jääda , kuni oma mälu tagasi saab . " </s> </p>
<p> <s> " Parem , kui ei saaks , " arvas Zmai . </s> <s> " Selles on midagi liiga kohutavat . " </s> </p>
<p> <s> " Hästi . </s> <s> Eks aeg annab arutust . " </s> <s> Dvaion tõusis . </s> </p>
<p> <s> " Ei , sa ei saa ikka aru . </s> <s> Parem , kui aeg ei annaks mingisugust arutust . </s> <s> Parem nii meile kui talle . </s> <s> Ära räägi talle kunagi kaotatud mälust , ära meenuta lahinguvälju ega losse . </s> <s> Paneme talle uue nime , otsigu endale külast naine , harjugu uue eluga . </s> <s> Ja me ei saa teda kuhugi saata - ei Arasthavani ega Rayanose poolele , kui ta ei mäleta , kes ta on . </s> <s> Juhtub ta Arasthavani laagrisse , kuigi tegelikult võitles Rayanose poolel , on ta esimese jaoks salakuulaja , teise jaoks reetur . " </s> </p>
<p> <s> Päris lund hakkas sel sügisel sadama varakult , talv tõotas tulla karm , mis pani Pärnaoru rahvale kohustuse külmadeks rohkesti puid ja toitu varuda . </s> <s> Võõras lõi kõiges agaralt kaasa , tööd ta ei põlanud , elas Zmai saunas , pealtnäha leppinuna , et mälu tal pole ja tema saatus on jääda siia külla . </s> <s> Kui talle öeldi , et võõraks teda enam kutsuda ei saa ja nime oleks tarvis , ei kõhelnud mees kaua . </s> </p>
<p> <s> " Blagomir , " ütles ta . </s> <s> " Kutsuge mind Blagomiriks . " </s> </p>
<p> <s> " Kas see on su pärisnimi ? " küsis Dvaion ettevaatamatult . </s> <s> " Või tähendab see sulle midagi ? " </s> </p>
<p> <s> " Ma ei tea , " vastas mees ausalt . </s> <s> " Ma lihtsalt tahan olla Blagomir . " </s> </p>
<p> <s> " Hästi , Blagomir , " sekkus tark Zmai . </s> <s> " Kas sulle ei tundu , et selle puhul peaks ühe peo tegema ? " </s> </p>
<p> <s> Pidu peeti Zmai avaras tares . </s> <s> Kui tark kutsub , tuleb kokku kogu küla , iseäranis , kui ta veel nii tubli ja vahva mehe on saanud nagu Blagomir . </s> <s> Õllevaatidelt tõmmati punnid eest , veristati kaks noort oinast ja mõned haned , naised küpsetasid magusaid kakke , meheleminekueas tüdrukud ehtisid end uute rõivastega ja isegi küla kaks nooremat lesknaist otsisid peenemad kleidid välja . </s> <s> Sõda oli korraga kaugel ja Pärnaorgu ei puutunud . </s> <s> Kõik oli nii kui vanasti , mil krahv talviseks pööripäevaks või lõikuspeoks oma küladele paar vaati veini või kümmekond lambakintsu saatis . </s> <s> Lund sadas üha hoogsamalt , küla oli ära lõigatud muust maailmast , aga neil oli pidu . </s> </p>
<p> <s> Dvaioni naine Milda istus lauas oma mehe kõrval ja vaatas üleoleva muigega piigade kekutamisi . </s> <s> Kui pidusöök lõppes , pillid välja toodi ja tantsu hakati vihtuma , läksid tüdrukud eriti ülemeelikuks : kõik üritasid seelikukeerutamises ja pikkade juuste lehvitamises üksteist üle trumbata . </s> <s> Mitte ainult Blagomir polnud nende tähelepanu eesmärk , vaid ka muud noormehed . </s> <s> Ent Blagomir ei tantsinud , jõi mõõdukalt õlut , istus nukralt naeratades Zmai paremal käel ja vastas vaid targa riukalikele küsimustele . </s> </p>
<p> <s> " Seda meest peab teistmoodi võluma kui edvistamise ja eputamisega , " ütles Milda lõpuks vaikselt Dvaionile . </s> </p>
<p> <s> " Et miks sa siis nii arvad ? " päris mees . </s> </p>
<p> <s> " Seda kõike on ta näinud ja teinud , " vastas naine . </s> <s> " Peod ja lakad , ühe öö kallimad ja kergemeelsed lõbutsemised . </s> <s> Naise peab ta endale ise leidma . </s> <s> Ta tahab otsida , võidelda ja võita . " </s> </p>
<p> <s> " Noh , sellega tüdrukud ju tegelevadki . " </s> </p>
<p> <s> " Niimoodi nad teda ei võida . </s> <s> Aga oih , kuidas nad püüavad . </s> <s> Piigad on lausa arust ära . " </s> </p>
<p> <s> " Seda minagi vaatan ... </s> <s> Imelik jah . " </s> </p>
<p> <s> " Ei , imelikku pole siin midagi , vanamees . </s> <s> Imelik oleks see , kui meie tüdrukud ei tahaks endale meest , kelle elus on olnud palju naisi , aga ta ei mäleta neid . " </s> </p>
<p> <s> " Eeh , mis mõttes ? " ei saanud Dvaion aru . </s> </p>
<p> <s> " Ära vigurda midagi , saad aru küll . </s> <s> Rammu täis , ilus ja tark mees , kes ei mäleta ühtegi eelmist naist , keda ta võtnud on ... </s> <s> Olla sellisele mehele esimene ... ta ei võrdle sind mitte kellegagi . " </s> </p>
<p> <s> Dvaion tahtis algul käratada , et oma naise suust peab ta sellist jama kuulma , kuid sõnad jäid talle kurku kinni , ta hakkas köhima ja viis jutu kiiresti mujale . </s> </p>
<p> <s> Teisel pool lauda jutustas Zmai aga parajasti Blagomirile Pärnaoru pulmakommetest . </s> <s> Vana kavalpea oli alustanud meenutustega omaenese pulmast , mil see tare samamoodi rahvast puupüsti täis oli ja et sellest saadik polegi siin selliseid prassinguid peetud . </s> <s> Pulmade ja mehe-naise armastuse juurde jutt jäigi , kuni lõpuks Blagomir nukralt tunnistas , et mis naisevõtjat temast enam , ühe käega sant , kel pole ei maja ega varandust . </s> </p>
<p> <s> " Täna õnne , et see käsi on , mis puudu , " naeris Zmai valjusti ja kallas Blagomirile õlut . </s> <s> " Kõige olulisem on sul ikka alles . </s> <s> Iseasi , kui meie tüdrukud sulle ei meeldi ... " </s> </p>
<p> <s> " Nad on väga kenad , " kinnitas Blagomir . </s> <s> " Isegi väga . " </s> </p>
<p> <s> " Tavaliselt me peame pulmi kevadel . </s> <s> Ega õidepuhkenud lilli tohi kauaks omapäi jätta , tormituul puhub nad ilmapeale laiali . " </s> </p>
<p> <s> " Või nopivad võõrad need ära . " </s> </p>
<p> <s> " Ah , võõraid meil ei käi , " vastas Zmai . </s> </p>
<p> <s> " Ja mis su oma naisest sai ? " </s> </p>
<p> <s> " Ta on surnud . " </s> </p>
<p> <s> " Anna andeks . " </s> </p>
<p> <s> " Pole midagi , see oli ammu , ma olen sellest juba üle saanud . </s> <s> Üle saja aasta tagasi juhtus see . </s> <s> Sõda oli siis jälle ja ... noh , üks vaenuvägi käis meie külast läbi . </s> <s> Need naised , kes vastu hakkasid ... noh , nad lihtsalt raiuti surnuks . </s> <s> Pooled mehed ka . " </s> </p>
<p> <s> " Vähemalt surid nad ausalt . " </s> </p>
<p> <s> " Arvad sa ? " venitas tark , mõtles viivu , sundis end taas naeratama ja küünitas käe õllekannu järele . </s> <s> Pidu kestis varahommikuni . </s> <s> Paljud noored aga lahkusid varem ja keegi ei küsinud , kuhu ja miks nad lähevad . </s> <s> Ainult Blagomir ei tantsitanud kedagi ega kiiganud enamasti naiste poole . </s> <s> Paar pilku püüdis aga Zmai kinni ja noogutas muigega , sest nägi , et need olid sihitud noore Kandise poole . </s> <s> Õlut jõi Blagomir mehisemalt kui keegi teine , purju ei jäänud , küll aga muutus aina vaiksemaks , kuni lõpuks laua taha magama jäi . </s> <s> Paljud arvasid , et Blagomiri kurvameelsus tuli mälu puudumisest ja võimatusest igatseda asjade järele , mis olid talle kallid olnud . </s> </p>
<p> <s> Ainult Zmai teadis , et see ei olnud nii . </s> <s> Blagomir tundis rahu . </s> <s> Tal polnud muresid . </s> </p>
<p> <s> Kui peost oli möödas paar nädalat , tuli noor lesknaine Kandis Zmai tarre . </s> <s> Blagomir oli teistega metsas puid langetamas . </s> <s> Tark polnud Kandist nähes üllatunud , kui , siis ainult seetõttu , et naine varem ei tulnud . </s> <s> Ta keetis külalisele pihlakamarjateed ja sättis ta kolde ette istuma . </s> <s> Ja enne , kui naine midagi öelda jõudis , küsis Zmai ise : " Oled sa ikka kindel , et just minuga rääkida tahad ? " </s> </p>
<p> <s> " Kui sa seda juba küsid , siis tead , et tahan küll . " </s> </p>
<p> <s> " Sellisel juhul pole meil kiiret , " muigas tark . </s> <s> " Blagomir jõuab õhtu hakuks koju ja sinna on veel jupp aega . " </s> </p>
<p> <s> " Arvad , et on hea , kui ma veel siin olen ? " küsis Kandis kõheldes . </s> </p>
<p> <s> " See on hädavajalik , " noogutas Zmai . </s> <s> " Ütlen , et tulid kuivatatud küüslauku laenama . </s> <s> Näiteks . " </s> </p>
<p> <s> Naine vaikis kaalutledes ja tark ei kiirustanud teda tagant . </s> </p>
<p> <s> " Kas sa ei saaks ehk ... pisut posida ja vaadata , kas ... mina ja ... , " alustas Kandis lõpuks ja varjas oma pilgu pikkade ripsmetega . </s> </p>
<p> <s> " Oh , ma olen kindel , et selleks pole mingit vajadust , " sõnas tark lahkelt . </s> <s> " Minu võimed on võrdlemisi kesised ja juhtun ma millestki valesti aru saama , siis võin teiste inimeste õnnele kurja teha . </s> <s> Tegelikult ei pea sa minu käest midagi küsima , Kandis . </s> <s> Ja üldiselt oli mul plaanis õhtu eel külavanema poole minna , umbes siis , kui Blago koju tuleb . </s> <s> Sina aga võid rahulikult siia jääda . " </s> </p>
<p> <s> " Ma ei tea , kas see on õige , " sosistas naine . </s> <s> " Kas ma üldse tohin tahta ... </s> <s> Mida inimesed mõtlevad ? " </s> </p>
<p> <s> Zmai teadis , mida nad mõtlevad . </s> <s> Noor Kandis oli leseks jäänud kaks talve tagasi , kui karu metsas tema mehe Smergo puruks kiskus . </s> <s> Smergo oli olnud kogu küla lemmik , kõigi külatüdrukute lemmik ja polnud mingi ime , et ta just kauni Kandisega abiellus . </s> <s> Iga töö peale osav , lahke , tugevat kasvu , kõigi poolt armastatud , pisut jõukaski , hea südamega ja kena välimusega peale kõige muu - jah , just selline oli Smergo olnud , kui kiskja vaevalt aasta kestnud abielurõõmu lõpetas . </s> <s> Kandisele tundsid kõik kaasa , kõik , ka need poisid , kel polnud seda õnne tema väljavalituks saada . </s> <s> Ja ainult kaastundeks see jäigi . </s> <s> Keegi ei söandanud asuda elama majja , mille ehitas Smergo , keegi poistest ei tahtnud paluda oma kadunud sõbra Smergo naise kätt . </s> <s> Selleks oli Smergo liiga austatud ja armastatud ning ega külas temale võrdset polnudki . </s> <s> Smergot ei saanud Kandisele keegi asendada . </s> <s> Nad ei olnud lihtsalt nii head . </s> <s> Kandise vanemad olid surnud , ta jäi üksi elama suurde tarre , pidas loomi , kasvatas vilja , keetis värve ja värvis kangaid , püüdis kala , rabas küla ühispõllul kahe eest . </s> <s> Minna polnud tal kuhugi , nüüd , sõja ajal. </s> <s> Ja ega ta kippunud ka . </s> <s> Ja ka ümbruskondsete külade peigmehed olid sõja tõttu tulemata jäänud . </s> <s> Kes teab , kas kümmekonna miili kaugusel veel Alamjõe küla üldse alleski on . </s> </p>
<p> <s> " Meil kõigil oleks sinu üle hea meel , " kostis tark Kandisele . </s> <s> " Sinu ja Blago üle . " </s> </p>
<p> <s> " Aga kui ta asuks minu juurde elama ... </s> <s> Smergo ehitatud majja . </s> <s> Inimesed ütlevad , et ... " </s> </p>
<p> <s> " Smergo on surnud , " ütles Zmai igat sõna rõhutades . </s> <s> " Smergot ei ole enam . </s> <s> See on sinu maja ja sina valid , kellega sa seal koos elad . " </s> </p>
<p> <s> " Ma ju ei tea , kas ta üldse ... tahab mind , " surus naine lõpuks läbi huulte . </s> </p>
<p> <s> " Kuule , tal on mälu puudu , mitte mõistus . " </s> </p>
<p> <s> " Aga kui ta oma mälu tagasi saab ? </s> <s> Äkki tal on juba naine ? " </s> </p>
<p> <s> " Kandis , Kandis , " vangutas Zmai pead . </s> <s> " Kui ta ükskord palub su kätt ja tunnistab , et armastab sind ka , kas sa siis tõesti sellepärast saadad ta tagasi ? </s> <s> Ta on vaba mees , ja kui ta sinu kätt palub , siis on see tema otsus . " </s> </p>
<p> <s> " Ta on vaba ? " </s> </p>
<p> <s> " Ta pole ealeski elus vabam olnud , ainult ta ei oska seda veel täiel määral nautida . " </s> </p>
<p> <s> Ja kui Blagomir mõne tunni pärast koju tuli , kiirustas Zmai kohe külavanema poole , öeldes , et näe , naabrinaine tuli küüslauku laenama ja ega sind , Blago , see ei sega ju , kui ta veidi kolde ees nina soojendab . </s> </p>
<p> <s> Tagasi tuli Zmai alles päris öö hakul ja märkas rõõmuga , et Kandise väikeste saabaste jäljed , mis üle õue läksid , polnud veel lund täis sadanud . </s> </p>
<p> <s> Talv oli Pärnaorule raske nagu alati ja üle tuli see elada ainult oma jõududega . </s> <s> Nad said hakkama . </s> <s> Nagu alati . </s> <s> Küla lähedale kippuva hundikarja hävitamises oli Blagomir üks vahvamaid ja tema kambrit Zmai saunas soojendasid kevadeks seitse hundi- ja kaks karunahka . </s> <s> Midagi imelikku polnud selleski , et teda ja veetlevat Kandist nähti tihti teineteise seltsis . </s> <s> Kuid ka kõige uudishimulikumad panid tähele , et õhtuti põles küünlavalgus nii Zmai saunas kui ka Kandise tare akendes . </s> <s> Kui nende vahel ka midagi oli , siis oli see alles idanemas . </s> <s> Või ei tahtnud nad kellelegi keelepeksuks põhjust anda . </s> </p>
<p> <s> Jälle oli ainult Zmai see , kes külamooride tunnustava targutamise peale habemesse muigas . </s> <s> Lõppude lõpuks elas ju Blagomir tema saunas ... ja mõnikord peab ka tark end pesema . </s> <s> Ta ei küsinud Blagomiri käest kunagi Kandise kohta , noh , aga armunud mehe tundsid tema silmad ära küll . </s> <s> Kui külas oligi üks naine , keda Blagomir pidanuks ihkama , siis just Kandis see oli . </s> <s> Malbe , ent uhke ; tagasihoidlik , kuid julge ; väärikas , aga kirglik . </s> <s> Ei , Kandis polnud Blagomiri võrgutanud . </s> <s> Nainegi oli lihtsalt armunud . </s> <s> Ja küllap kevad nende suhetes kõik paika seab . </s> </p>
<p> <s> Ja loodetavasti ka küla jaoks . </s> </p>
<p> <s> Ei Zmai ega Dvaion tahtnud , et Blagomir kunagi külast lahkuks . </s> <s> Nad ei tahtnud , et mees kunagi oma mälu tagasi saaks . </s> <s> Tasapisi hakkasid ilmnema Blagomiri juhiomadused ; ta oskas korraldada jahti ; tal oli õiglane meel , ta oli vapper ja ka ühe käega tugev . </s> <s> Ja mida rohkem Kandis köidab oma armastusega meest Pärnaoru külge , seda vähem tahab too oma mälu tagasi saada . </s> </p>
<p> <s> Kevade poole tuli Dvaion Zmai juurde , et ühest kavatsusest kõnelda . </s> <s> Ta ütles , et mitmed mehed on juba sügisest saati plaani pidanud , et võiks minna Sparra tasandikku üle vaatama . </s> <s> Sügisel , kohe peale lahingut , ei oleks olnud mõistlik seda teha , sest vaenuväed olid alles siin kandis ja liikvel võis olla palju sõjasalku . </s> <s> Kindlasti maeti paljud surnud maha ja paljud võeti kaasa aga väikesele külale ei tee kunagi paha üks suurem lahingupaik üle vaadata . </s> <s> Ühe talvega korralik teras ei roosteta ja ka veidi roostes relvaga võib korralik sepp imet teha . </s> <s> Maltus oli aga väga hea sepp ning rauda polnud Pärnaorul kunagi üleliia . </s> <s> Turvistikud , relvad , head nahkürbid , vankrijäänused , kiivrid - sõjatandril leidus alati kasulikku kraami . </s> </p>
<p> <s> Zmai oli plaaniga päri , palus ainult seda nii korraldada , et midagi retkest Blagomiri kõrva ei jõuaks . </s> <s> Ega suuremat noosi tema eest küll varjata õnnestu aga muidu oleks ta esimene mees , kes kaasa kipuks . </s> <s> Nad leppisid kokku , et Dvaion palub Blagomiril jääda paariks päevaks külavanema asemikuks - kõik on sellega kindlasti päri - ning mehele öeldakse vaid , et nad lähevad vaatama , kas tee naaberkülasse on juba sõidetav . </s> </p>
<p> <s> " Ma ei tunne teid kõiki nimepidigi , " kahtles Blagomir , kui talle kavatsusest teatati , ent suutmata siiski varjata liigutust usalduse üle . </s> </p>
<p> <s> " Siis õpidki tundma , " vastas Dvaion . </s> <s> " Tähtis on see , et mina ja kõik teised teaksime , et küla on õigetes kätes . </s> <s> Kui minuga peaks midagi juhtuma , siis ... " ta pidas pausi , et Blagomiri vastuväiteid vaigistada , " valib küla uue vanema . </s> <s> Sinu asi on hääletus läbi viia . " </s> </p>
<p> <s> Kuus meest kahel vankril asus teele järgmisel hommikul . </s> <s> Tee viis üle tühja nõmme mere poole . </s> <s> See on kõnnumaa , mida keegi pole kunagi asustanud ja mis enne ranniku kasvab üle igavaks tasandikuks . </s> <s> Ühtegi jõge või oja siin ei voola ja puid ei kasva . </s> <s> Meri on siin kaugelt ookeanilt puhuvatele tuultele valla , rahulikumad lahesopid jäävad kas põhja või lõunasse ja sestap pole mere kaldal ka ühtegi kaluriküla . </s> <s> Mere ääres laiuvat tasandikku nimetati aga Sparraks seepärast , et kunagi väga ammu seal üks sellenimeline väepealik hukka oli saanud . </s> <s> Nii et nimegi oli see paik saanud sõdimise järgi . </s> <s> Elamiseks tasandik ei sobinud , küll aga tapmiseks . </s> </p>
<p> <s> Ja jälgi rängast lahingust leidus Sparral küllaga . </s> <s> Sulav lumi ja tulvavesi sulatasid lahti kiiruga maetud sõdalaste hauad . </s> <s> Kõikjal vedeles konte , poolmädanenud laipu , äraraiutud ihuliikmete jäänuseid , murtud relvi , sõjavarustust . </s> <s> Paiga kohal lehvis surmahõng ja läppunud hais , mida isegi merelt puhuvad kevadised tuuleiilid ei suutnud hajutada . </s> </p>
<p> <s> Pärnaoru meeste saak oli külluslik . </s> <s> Nad kuhjasid vankrid täis katkisi sõjariistu , mida Maltus asub üles sulatama , et nad millekski kasulikumaks vormida . </s> <s> Ja ka korralikke relvi said nad rohkesti . </s> <s> Need ihutakse teravaks ja seatakse võitlusvalmis , kuigi Salizmaki käsu järgi ei tohi külades sõjariistu olla . </s> <s> Aga Salizmak on surnud ja Pärnaoru peab ise röövlijõukudega toime tulema . </s> </p>
<p> <s> Ühel Sparra madalal kõrgendikul avastas Zmai midagi huvitavat . </s> <s> Nad olid juba tagasi pöördumas , kui tark otsustas teha ühe käigu sellele künkale , sest miski seletamatu vägi tõmbas teda sinna . </s> <s> Künkal võis lahingu ajal olla sõjapealikute käsuplats . </s> <s> Mis tark leidis , olid mõned laibajäänused , ja sugugi mitte tavalised . </s> <s> Eelkõige köitis tema tähelepanu see , et kahel langenul oli puudu vasak käelaba , kuid tervelt kolm kämmalt lebasid sammukene eemal . </s> <s> Ja mõlemad luustikud kuulusid vägilasekasvu meestele . </s> <s> Kunagi oli tark leidnud mägedest luukere . </s> <s> Ta oli selle hoolikalt koju vedanud ja nööridega kinnitanud , nii nagu peaks välja nägema inimese luustik . </s> <s> Ravitsemisel oli luukerest suur abi ... kuigi keegi külarahvast ei teadnud , et tark keldris matmata inimese surnukeha hoiab . </s> <s> Igatahes tundis Zmai inimese luude ehitust hästi ja seepärast need poollagunenud surnud talle silma jäidki . </s> <s> Mida rohkem ta neid uuris , seda kummalisem asi talle tundus ja seda tugevamalt hoomas ta õhus lahustunud nõiduse väge . </s> <s> Tark uuris teraselt luukeresid ja tõstis siis üles ühe käelaba , kaapis sellelt kõdunenud lihajäänused ja poetas siis mõtlikul ilmel oma pauna . </s> <s> Ta ei saanud aga selgust , mil moel need hiiglased surma olid saanud . </s> <s> Peale raiutud vasaku käe polnud luustikel märgata ühtegi vigastust . </s> <s> Oli nool või oda tabanud neid otse südamesse , ainsatki konti puudutamata ? </s> <s> Või olid mehed rohkete lihahaavade tõttu verest tühjaks jooksnud ? </s> <s> Kui nii , siis miks olid niisugused vägilased jäetud matmata , eriti veel , kui tegu oli kuninglike väepealike kõrgendikuga ? </s> </p>
<p> <s> Tagasiteel oli Zmai vaikne ja süvenenud oma mõtisklustesse . </s> <s> Ta kisti neist välja alles siis , kui keegi meestest küsis , et kui palju nad vanasti oleks pidanud saagist krahvile loovutama , ja keegi vastas , et krahv oleks olnud esimene , kes oma sulased lahinguväljale kraami oleks korjama saatnud , ning Pärnaorule vaevalt midagi jäänud oleks . </s> <s> Jah , tõdes keegi , nüüd oleme me vabad ja võime teha , mis tahame . </s> </p>
<p> <s> Vabad , mõtles Zmai , vabad ? </s> <s> Kas tõesti ? </s> </p>
<p> <s> Nad olid isandata , seda küll . </s> <s> Ent kas olid nad seetõttu vabad või vabamad ? </s> <s> Kord tuleb kindlasti keegi Salizmaki pärija või kingib Manzoni hertsog kõik krahvi maad ja valdused kellelegi teisele . </s> <s> Vabaks ei osta Pärnaoru end iialgi ja mis sa sellise vabadusega ikka peale hakkad ? </s> <s> Isanda käest võis kõvema näljahäda puhul moona saada ; röövleid mõistis ta püüda ( mõnikord ) ja kurjategijaid karistada ning kohut mõista . </s> <s> Kes paneb inimesi paari ja jagab pärandust kui mitte Salizmaki kantsler ? </s> <s> Kes hoiab ümbruskonna teed korras ja korraldab laatu ? </s> <s> Kuid praegu võis , mõtiskles Zmai edasi , igaüks oma tahtmist mööda Pärnaorus lahkuda ja minna laia ilma õnne otsima , ilma et isandale pearaha peaks maksma . </s> <s> Võis metsast küttida ja puid langetada niipalju kui kulus ... kuigi ka krahv ei keelanud seda vajadust mööda kellelegi . </s> <s> Samas , kevadlaada võis ju endisele kohale kokku kutsuda ilma krahvitagi ja ka kauplemismaksu ei pea siis maksma . </s> <s> Aga kes laadaplatsil korda peab ja õhtuks härjavärsi veristab ning veiniaami välja toob ? </s> <s> Jah , keegi peab valitsema . </s> <s> Ehk mitte nii karmilt kui Salizmaki suguvõsa , keegi peab röövleid püüdma ja kohut mõistma , keegi peab teed korras hoidma , keegi , keda kuulatakse ja kelle sõna maksab . </s> <s> Aga ka tema peaks küsima , et kas Pärnaoru , kas kõik ümbruskondsed külad , kas terve provints on rahul tema tegevusega . </s> <s> Peab küsima , sellega arvestama ja selle peale mõtlema . </s> <s> Ja teadma , et enne Pärnaoru kümnist ei maksa , kui sild üle Käärujõe vankreid kannab või Kihva-Jerridi jõuk on mägedest kinni püütud . </s> <s> Selle talve elasime ilma isandata üle . </s> <s> Aga järgmise ? </s> </p>
<p> <s> " Kui on olemas vabalinnu , mida keegi ei valitse ja mille üle ühtegi isandat pole , " küsis keegi teelistest , " siis miks ei võiks ka vabakülasid olla ? </s> <s> Millest meil praegu puudus on , õigus , mehed ? " </s> </p>
<p> <s> Rohke saak Sparralt oli Pärnaoru omade meeli kõvasti üles kütnud . </s> </p>
<p> <s> " Ka neid linnu valitsetakse , " teadis Dvaion . </s> <s> " Tõsi , seal pole ühtegi parunit , aga see-eest on linnapea . </s> <s> Näiteks Cartna linn mere ääres . </s> <s> Linn on kuninga vasall , aga teda valitseb linnapea . " </s> </p>
<p> <s> " Sina oledki meie külavanem ehk linnapea . </s> <s> Ja meie oleme kõik vabad . " </s> </p>
<p> <s> " Kui vabad ? " sekkus Zmai . </s> <s> " Kui vaba , sa Hinus olla tahad ? " </s> </p>
<p> <s> " Päris vaba , " hüüdis mees . </s> </p>
<p> <s> " Siis ole , kui saad . </s> <s> Mida sa näiteks praegu teha tahad ? " </s> </p>
<p> <s> " Koju jõuda , saak ära jagada , siis üks kõva kõhutäis , saun , lähker õlut ja moor kaissu ! " </s> </p>
<p> <s> " Ja seda kõike sa ju kahtlemata ka teed . </s> <s> Sa oled ju järelikult vaba ? </s> <s> Päris vaba . " </s> </p>
<p> <s> " Eeh , " kahtles Hinus , " aga ma tahaks seda teha nii , et mina , mu maa ja tare ei kuuluks tegelikult krahvile . </s> <s> Ma tahaks seda kõike teha vaba mehena . " </s> </p>
<p> <s> " Olla ilma isandata , kas see ongi vabadus ? " </s> </p>
<p> <s> " Alguseks , miks ka mitte ? " </s> </p>
<p> <s> " Noh , siis oleme kuni järgmise krahvini kõik vabad , " lausus Zmai . </s> <s> " Oleme ise enese isandad . " </s> </p>
<p> <s> Koju jõudes Zmai Blagomiri eest ei leidnud ja oletas , et küllap ta Kandise juures on . </s> <s> Dvaion jäi teistega külaplatsile saaki jaotama ja otsustama , kuidas seda kõige otstarbekam kasutada oleks . </s> <s> Zmai koukis aga paunast tandrilt kaasavõetud käelaba välja , vaatas seda ja mõtles . </s> <s> Kunagi oli vana Baugor just teda targa õpilaseks välja valinud , sest tundis , et noormehes on mingeid nõiavõimeid . </s> <s> Neid tuleb usaldada , oli Baugor rääkinud , sinu vaist on midagi enamat kui tavalise inimese oma . </s> <s> Nõidumiseks ja posimiseks on sadu võimalusi , aga ainult õige mehe vaist ütleb , milline neist parasjagu kõige paslikum on . </s> <s> Kui sa midagi kangesti tunned , kui midagi ärevalt su sees kraabib ja väljapääsu otsib , siis on see nõidumisjõud . </s> <s> Tunne see ära ja kasuta õiglaselt . </s> <s> Ei kunagi ülemäära ja ainult hea asja nimel . </s> <s> Otsi uusi võimalusi ja kasuta mõistlikult vanu . </s> <s> Leia sobivad viisid , kuidas oma võimeid rakendada . </s> <s> Zmai ei uskunud , et vana Baugor oli eksinud , aga midagi suurt ja võimast polnud Zmai kunagi korda saatnud . </s> <s> Nüüd tundis ta aga käelaba vaadates , kuidas kõik ta sees kisendab ja pakitseb millegi järele . </s> <s> Kas pidi ta posima hakkama ? </s> <s> Kas oli ta vaist õigesti aimanud , et just nimelt see on Blagomiri maharaiutud vasak käsi ja ainult nõidumise abil saab ta teada , et nii see kindlasti on . </s> <s> Saab teada . </s> <s> Milleks ? </s> <s> Kellelegi pole vaja Blagomiri minevikku . </s> <s> Ta ise ei taha seda , on oma mälu peitnud ja ei suuda , ei soovi seda enam üles leida . </s> </p>
<p> <s> Aga vägilaste maharaiutud vasakute kätega laibad keerlesid ikka veel Zmai vaimusilma ees . </s> <s> Tark otsis mõned kotikesed rohtudega , otsis riistad , just need , mis tundusid praegu need kõige õigemad olevat : Baugorilt päritud taevast langenud raudkivist tahutud püramiidi ; iidsetel aegadel Haidamankani saarelt toodud ükssarviku sarve ; kotikese kuivatatud kaljunäpu rohupuruga ja selle suitsetamiseks loitsitud kadakajuurest piibu ; purgitäie kõige kangemat kärakat , milles hõljus imesisalik , kelle krobelisel nahal asetsesid valged täpikesed täpselt samamoodi kui taevase Sisaliku tähtkuju tähed ; kimbu Hoydmarcki Ginnevere juukseid , kelle kohta räägiti , et see naine ka veel sadu aastaid pärast oma surma mööda maailma vaimu kujul ringi rändab , ning lõpuks vilepilli , mis valmistatud Zmai ema küünarluust . </s> </p>
<p> <s> Sellest peaks ju praegu piisama , arvas ta . </s> <s> Tal oli vaja silda selle maailma , taeva , maa ja surnute maailma vahel . </s> <s> Aknast nägi ta selgelt idataevas Sisaliku tähtkuju . </s> </p>
<p> <s> " Oh , kui kaua pole sa sellega tegelenud ja milleks sul küll just nüüd seda tarvis läheb , sa vana arutu sortsikõbi ? " pomises ta endamisi . </s> <s> Siis Zmai alustas . </s> <s> Aeglaselt toppis ta piibu kaljunäpu puru täis , võttis pihku käekondi ja avas sisalikupurgi . </s> </p>
<p> <s> Nende kummaliste esemete keskelt hilisõhtul koju jõudnud Blagomir vanamehe leidiski . </s> <s> Zmai lebas oimetuna põrandal ja ainult kapatäis jääkülma vett pani ta silmi avama . </s> <s> Tark oli näost kahvatu ja kurnatud , värises üleni , ent mitte külmast . </s> <s> See oli hirm ja veelgi suuremaks paisus see siis , kui tark Blagomirile otsa vaatas . </s> </p>
<p> <s> " Mis juhtus , Zmai ? </s> <s> Oled sa haige ? " </s> </p>
<p> <s> Ägisedes ajas tark end püsti . </s> <s> Kui Blagomiri käekönt teda toetas , oleks ta otsekui sellest eemale põrganud . </s> </p>
<p> <s> " Mis imeasjad need sul on ? " </s> </p>
<p> <s> " Ma pean puhkama , Blago , puhkama ... " </s> </p>
<p> <s> Kuid ta ei teadnud , kas ta iialgi suudab sellest välja puhata , kas iialgi suudab põgeneda selle eest , mida oli kogenud , kas ta kunagi on võimeline ületama alandust ja nõrkustunnet võimu ees , millega oli kokku põrganud . </s> <s> Tema , Zmai , ei saa iialgi olla vaba , kuna ta oli näinud - ainult kübekest sellest - milliseid jõude on maailmas olemas . </s> <s> Ta oli näinud kõrgust , rauda ja verd , mida need ka ei tähendanuks ja ülejäänut oli tema teadvus keeldunud mõistmast . </s> </p>
<p> <s> " Blago , " sosistas Zmai , " Blago , tuleta mulle meelde , alati tuleta meelde , et ma olen vaid üks armetu külaposija . " </s> </p>
<p> <s> " Seda ma sulle küll meelde ei tuleta , " vastas mees muretust teeseldes . </s> <s> " Sa oled mu sõber . </s> <s> Parim , kes mul kunagi olnud on . " </s> </p>
<p> <s> Ja Zmai sai aru , et mees mõtleb seda tõsiselt . </s> <s> Puuduv mälu ei teinud talle enam haiget . </s> <s> Tark uinus ja magas kaks päeva ühtejärge . </s> <s> Kui ta ärkas , komberdas ta vaevaliselt kaevule ja jõi , jõi , jõi . </s> <s> Uni oli taastanud ta jõu , kuid ainult osaliselt . </s> <s> Midagi oli jäänud igaveseks sinna teisele poole , kuhu olid teda viinud kaljunäpu suits , ema kondist puhutud viis , Sisaliku tähed , ükssarviku sarv , taevakivist püramiid ja Ginnevere juuksed . </s> <s> Osa tark Zmaist jäi maha piirile , millega kokku põrgates ta oli tundnud oma armetust ja tühisust . </s> <s> Zmai oli saanud haiget , ta kartis , et oli nakatunud ja ei saa sellest enam iialgi terveks . </s> <s> Sest tõde - ka sellest ainult osakese nägemist - ei ravi endast kunagi välja . </s> <s> Ja tõde oli see , et kõik , mida Zmai arvas end teadvat maailmast , polnud miski muu kui lumisel lagendikul süüdatu lõkke ümbert sulanud imepisike sõõr . </s> <s> Aga ta oli näinud seda sõõri . </s> <s> Ta oli seda näinud , tundnud ja see oli talle haiget teinud . </s> <s> Zmai oli kokku põrganud millegagi , mis oli suurem , kui Aeg . </s> </p>
<p> <s> Peagi mõistis kogu Pärnaoru , et nende tark on haige . </s> <s> Muidu oleks nad kokku pannud suure moonakoti ja palunud Salizmakilt tohterdajat . </s> <s> Näiteks . </s> <s> Nüüd pakuti , et minnakse arsti otsima kaugele Manzoni hertsogi kantsi , kuid tark ei tahtnud seda . </s> </p>
<p> <s> " Te tahtsite vabadust , " ütles ta Dvaionile . </s> <s> " Oleme siis vabad . " </s> </p>
<p> <s> " Kui sina oled haige ... kes siis meid ravitseb ? " </s> </p>
<p> <s> " Ka mina olen surelik . </s> <s> Kui maapõue jõud annavad , leiate minu asemele kellegi teise . " </s> </p>
<p> <s> Dvaion ei hakanud targaga vaidlema . </s> <s> Äkki on see tõesti vanadusest , mõtles ta . </s> <s> Kui nüüd on Zmai tund , siis on ja seda ei hoia ühegi vabadusega ära . </s> <s> Üle saja aasta oli Zmai ilmas elanud , vanust oli tal rohkem kui kellelgi teisel Pärnaorus . </s> <s> Nii see pidigi olema , et tark elab teistest kauem ja otsib endale järglase . </s> <s> Kellegi , kes teab ja oskab , aitab pisut , kus mõistab , et inimesed saaksid olla veidigi vabamad kõigist nendest muredest , mis elu neile ette veeretab . </s> </p>
<p> <s> Kandis käis nüüd üha sagedamini Zmai tares , aitas majapidamistöid teha , valmistas toitu ja istus poole ööni Blagomiri juures . </s> <s> Aga ööseks ei jäänud ta kunagi . </s> <s> Kogu Pärnaoru teadis , et varsti lähevad nad paari ja ju siis peab Salizmaki kantsleri asemel nende käed ühendama Dvaion . </s> <s> Kui on priius , siis kes teine see olla saabki ? </s> </p>
<p> <s> Ühel õhtul võttis Zmai oma jõu kokku - see oli just siis , kui Kandis oli lahkunud - ja komberdas üle õue sauna . </s> <s> Ta näitas Blagomirile kätte rohud , millest leotisi valmistada , ja küttis sauna kuumaks . </s> <s> Pärast , kui Blagomir oli targa saunas kõiksuguste vihtadega läbi tampinud ja kui tark oli kannu mõdu ära joonud , ütles ta Blagomirile : " Ma suren homme koidikul . </s> <s> Siis , kui päike saadab esimesi kiiri üle Rähnitipu , kui linnud pärnade latvades säutsuma hakkavad ja üle vainu lendavad idast kaks toonekurge . </s> <s> Nad teevad pesa Salizmaki lossi torni ja jäävad sinna kogu suveks . </s> <s> Ma tahan , et sa aitaksid mind hommikul oja äärde . </s> <s> Me peame olema väga vaiksed , sest üks suur isahirv tuleb sinna jooma . </s> <s> Ja - ära katkesta mind - see on vana hirv ning temagi sureb varsti . </s> <s> Ma tahan , et läheksid talle tasahilju järele ja jätaksid mind oja äärde . </s> <s> Hirv kohtab metsavälul nooremat ja nad ristavad sarved . </s> <s> Oh , muidugi vanem kaotab . </s> <s> Ta kaotab nii oma uhked sarved , kui ka au ja longib üksinda tihnikusse surma ootama . </s> <s> Korja need sarved üles ja tule tagasi . </s> <s> Selleks ajaks olen ma surnud . </s> <s> Sarved paned mulle hauda kaasa . </s> <s> Ja matate mind sinnasamasse välule , metsa . </s> <s> Väga sügavale ja haua ajate tasaseks . </s> <s> Kas sa lubad mulle , et teed nii , Blago ? " </s> </p>
<p> <s> Pärast pikka pausi Blagomir lubas : " Jah , ma teen nii , Zmai . " </s> </p>
<p> <s> " See maja , " rääkis Zmai edasi , " on olnud väga ammustest aegadest targa maja . </s> <s> Enne mind elas siin Baugor , minu leidja ja õpetaja , ja enne teda ning kahesaja kümne aastaseks Haldor . </s> <s> Mina olen saja kaheksakümne aastane , kuigi keegi seda ei tea . </s> <s> Keegi ei tea ka seda , kes selle maja ehitas . </s> <s> Iidsetest aegadest on nii seatud , et see on targa maja , ehitatud heale kohale , mitme vee- ja maapõue jõudude soone ristumispaika . </s> <s> Haldor istutaski need tammed ja pärnad , mis neid sooni märgivad ... </s> <s> Siin on suur vägi . </s> <s> Aga mina , näed , pole oma eluajal siia järglast leidnud . </s> <s> Sina pole nõid , Blago , neid võimeid pole sulle antud . </s> <s> Aga sa tood siia elama Kandise ... " </s> </p>
<p> <s> " Kandis kutsus mind enda juurde elama . " </s> </p>
<p> <s> " Sa tood siia majja Kandise , " ei lasknud tark end segada . </s> <s> " Nii peab olema . </s> <s> Armasta ja hoia teda , nii peab olema . " </s> </p>
<p> <s> " Ma armastan teda . " </s> </p>
<p> <s> " Ma tean . </s> <s> Kalla mulle veel üks kann mõdu ! " </s> </p>
<p> <s> Blagomir täitis lähkrist kapa ja jõi ka ise mehise sõõmu . </s> <s> Punakas vaht tilkus talle habemesse ja ta pühkis selle käeköndiga . </s> </p>
<p> <s> " Blago , " jätkas Zmai , " ma tõesti ei taha praegu surra . </s> <s> Aga kui surra , siis puhta südamega ... </s> <s> Ma ei saa Kandisele oma teadmisi edasi anda , sest veel pole nõiaveri temas pulbitsema hakanud . </s> <s> Võibolla ei juhtu seda enne paarikümmend aastat . </s> <s> Ma tahan , et sa oleksid siis tema kõrval . </s> <s> Pärnaorust saab sinu küla , mõistad ? " </s> </p>
<p> <s> " See on minu küla . " </s> </p>
<p> <s> " Veel mitte . </s> <s> Sa pead tema eest võitlema , kuid see kõik seisab veel ees . </s> <s> Me kõik ihkame siin vabadust , kuigi ei tea , mis see täpselt on või mida sellega peale hakata . </s> <s> Sina tead , sest ainsana meist oled sa vaba . </s> <s> Sa oled ise enese isand . " </s> </p>
<p> <s> " Ma ei tea , kes või mis ma olen , Zmai . </s> <s> Kui see on vabadus , siis ei saa ma ju võidelda selle eest , et kõik kaotaksid oma mälestused ; ei mäletaks oma isa ja ema , naist ja lapsi , kohuseid ja kodu . " </s> </p>
<p> <s> " Ka mina ei mäleta oma vanemaid . </s> <s> Kandis sünnitab sulle lapsi . </s> <s> Minu tarest saab sinu kodu ja Pärnaoru vabadusest sinu kohus . " </s> </p>
<p> <s> " Mul võis ju naine olla . </s> <s> Ja lapsed . " </s> </p>
<p> <s> " Blago , kas sa tõesti tahad oma mälu tagasi ? " </s> </p>
<p> <s> Mees jõi taas pika sõõmu . </s> <s> Aeglaselt langetas ta kapa lauale . </s> <s> " Siis võin ma kaotada Kandise , " ütles ta lihtsalt . </s> </p>
<p> <s> " Ja vabaduse ? " </s> </p>
<p> <s> " Mis on vabadus , Zmai ? </s> <s> Juba sa räägid , et mul on kohused Pärnaoru ees ... " </s> </p>
<p> <s> " Sul on kohused oma vabaduse ees . </s> <s> Saad aru - see kõik on saatus - et sina siia juhtusid , et ma su elule ravitsesin , et kogu küla ravitses , et sa oled vaba kõigest , mis meid koormab ja kammitseb . </s> <s> Sa võid armastada naist , keda sa tahad ja tõepoolest võid armastada ning kes sindki armastab . </s> <s> Sulle on antud elus võimalus teist korda sündida , mäletada ainult seda , mis on maailmas muud peale selle , mis sulle kogu elu valu on teinud . " </s> </p>
<p> <s> " Sa tead minust midagi , mida ma isegi ei tea ega mäleta , " ohkas Blagomir . </s> </p>
<p> <s> " Seda on üsna vähe . </s> <s> Kas tahad , ma räägin sulle sellest ? </s> <s> Tahad ? </s> <s> Seda pole palju ja mälu sa sellest tagasi ei saa ; küll aga hingepiinu . </s> <s> Sa hakkad ihkama kättemaksu sellele , keda sa ei mäleta ; soovid võidelda nendega , kes sulle selles elus pole kurja teinud . </s> <s> Sa tapaksid teadmisest , et peaksid tapma , ja iial ei hakkaks sa tundma sellest kättemaksurõõmu . </s> <s> Jah , sa läheksid jahtima viirastusi ja lõpuks kaotaksid ka Kandise . </s> <s> Sulle tekiksid kohustused mineviku ees ja enam poleks sa vaba , hingerahu igaveseks olematu , jälitaksid sa tabamatut . " </s> </p>
<p> <s> " Kes ma olen ? " küsis Blagomir . </s> </p>
<p> <s> " Sa oled Blagomir Pärnaoru külast . </s> <s> Ja ma ei tea , kes sa olid . </s> <s> Olen näinud vaid hämaraid katkeid sellest , mida tehti mehega , kes kunagi olid sina . </s> <s> Ainus tagasitee selle mehe juurde oleks saada kättemaksu , mineviku ja viirastuste orjaks . </s> <s> Iial ei saaks sa enam olla vaba . </s> <s> Tahad sa minna seda teed otsima ? " </s> </p>
<p> <s> " Ma võin seda mitte otsida , kuid maailm on väike . </s> <s> Kunagi võib minevik leida mind . " </s> </p>
<p> <s> " Siis pead sa võitlema oleviku ja tuleviku eest ! </s> <s> Vabaduse eest ! </s> <s> Oma armastuse eest , sest minevik võtab sult Kandise . " </s> </p>
<p> <s> " Siis oli mul kunagi naine ... eelmises elus ? " </s> </p>
<p> <s> " Ma ei tea , " peaaegu hüüdis Zmai ja hakkas köhima . </s> <s> Hoo vaibudes küünitas ta piibu järele ja toppis selle täis kirsitubakat . </s> <s> Tõmmanud paar mahvi , köhatas ta hääle puhtaks ja pühkis silmist suitsuga tõusnud pisarad . </s> <s> " Kuula mind , " ütles ta siis kähiseval häälel . </s> <s> " Ma ei tahtnud seda kõike sulle rääkida , aga sa pead olema vaba mees . </s> <s> Vaba ka valikus , kas pöörduda tagasi minevikku ning jälitada varje või minna edasi vabaduse poole . " </s> </p>
<p> <s> " Kuidas saan ma olla selles valikus vaba , kui ma ei tea , mida mul valida on ? " </s> </p>
<p> <s> " Kandis , " ütles Zmai lihtsalt . </s> <s> " Ja kui sa pead armastuse asemel vabaduseks kättemaksu inimese eest , kes sellest iial rahuldust ei saa tunda , siis määrad end igavesele orjusele . </s> <s> Aga pea meeles - uus veri ! </s> <s> Kui tuleb uus veri , võib kõik muutuda , sest veri mäletab . </s> <s> Nüüd tahan ma paar tundi magada , surra tuleb puhanud peaga . </s> <s> Mul on ees pikk tee . " </s> </p>
<p> <s> Blagomir polnudki üllatunud , kui Zmai surm toimus nii , nagu tark ennustanud oli . </s> <s> Kui Zmai oli tõesti nii vana , siis pidi ta surma tundma ja teadma juba sada aastat rohkem kui tavaline inimene . </s> <s> Jalutuskäik ojani , mille vältel kumbki mees ei kõnelenud sõnagi ; hirv , mets , võitlus , sarved , tagasipöördumine ja keha , millest hing just lahkunud oli . </s> </p>
<p> <s> Zmai surm oli külale löök , seetõttu suuremgi , et tark järglast ei määranud . </s> <s> Küll aeg paneb kõik paika , otsustas Blagomir . </s> <s> Ta tõi Kandise majja , mida veel ilmselt kaua Zmai tareks nimetatakse . </s> <s> Kui krahv oleks elus , andnuks tema loa Smergo ehitatud maja maha müüa . </s> <s> Nüüd andis loa Dvaion , aga ostjaid polnud . </s> <s> Kevadel külvasid nad koos Kandise põldu ja istutasid aeda uusi taimi , mille vilju kasutas naine värvide keetmiseks . </s> <s> Kõik teadsid nüüd , et nad on mees ja naine , kuigi paari polnud neid keegi pannud . </s> </p>
<p> <s> " Mul on kõike , " sosistas Blagomir ühel ööl Kandisele , " mul on kõike nii palju , aga mida ma selle heaks teinud olen ? " </s> </p>
<p> <s> " Ela , " vastas naine . </s> <s> " Ela . " </s> <s> Ja suudles teda . </s> </p>
<p> <s> Kihva-Jerridi jõuk tuli mägedest külvikuu lõpus . </s> <s> Neid oli oma viiskümmend meest , loomanahkades ja hambuni relvastatud . </s> <s> Nii arvukas polnud see jõuk kunagi olnud , aga eks seadusetuse aeg oli sedagi suurendanud . </s> <s> Aastaid oli Salizmak oma valdustes Jerridiga võidelnud , ent vana röövel oskas alati pääseda ja hukatute asemele uusi koguda . </s> <s> Ise nad ennast röövliteks muidugi ei kutsunud , nad olid " vabad mehed " , vabad võtma kõike , millele jõud peale hakkas . </s> <s> Nüüd , kus Salizmakki enam ei olnud , tundsid nad end iseäranis vabadena . </s> <s> Kihva-Jerrid reastas oma mehed Pärnaoru lähedale välule ja saatis sõna , millise lunatasu eest nad kedagi ei puutu ja küla rahule jätavad . </s> <s> Need siin ei olnud viis lahingust räsitud sõjameest , vaid jõuk ja jõud , kel aumõiste puudus . </s> <s> Vanasti nad niimoodi külasid ei röövinud , vanasti kartsid nad krahvi . </s> <s> Naised ja lapsed varjusid keldritesse , mehed kogunesid külaväljakule Dvaioni maja ette . </s> </p>
<p> <s> " Kui me neile midagi anname , on nad varsti tagasi , " teatas Dvaion külarahvale . </s> </p>
<p> <s> " Ja krahvi asemel maksame makse röövlijõugule , " lisas sepp Maltus . </s> </p>
<p> <s> " Meid on kolmkümmend meest , neid viiskümmend , " märkis Hinus . </s> <s> " Pärast taplust , isegi kui me võidame , on kindlasti paljud surnud . " </s> </p>
<p> <s> " Oh , oleks tark veel elus , " ohkas keegi ja kõigi pilgud pöördusid Blagomiri poole . </s> </p>
<p> <s> " Hei , mida te seal patrate ! " kärkis Kihva-Jerridi saadik . </s> <s> " Pange kraam vankritele ja kiiremini ! " </s> </p>
<p> <s> " Mida ütled , Blago ? " küsis Dvaion . </s> </p>
<p> <s> " Mida mul öelda , " kehitas mees õlgu . </s> <s> " Siin külas on nii vähe asju , mille saamiseks ma olen midagi teinud . </s> <s> Kuidas saaks mul olla õigust teile öelda , et andke ära toidukraam , rõivad ja relvad , mis mulle ei kuulu ? </s> <s> Loomulikult ei anna me neile kärnastele koertele mitte vakkagi jahu ega pooltki pütitäit mett . </s> <s> Mida siin üldse arutada on ? " </s> </p>
<p> <s> " Et siis ... võitleme ? " küsis Dvaion tasa . </s> </p>
<p> <s> " Kui nad tõesti kellelegi liiga ei tee , siis ehk ... " pakkus keegi . </s> </p>
<p> <s> " Praegu on see kümme kotti vilja , " sõnas Dvaion . </s> <s> " Siis lähevad nad jultunumaks . </s> <s> Ja hakkavad võtma vägisi - vilja , mett , liha , naisi . </s> <s> Kas võitleme , Blago ? " </s> </p>
<p> <s> " Eks näe , " kostis Blagomir . </s> <s> " Kui nad julgevad . " </s> <s> Ja läks eemalseisva saadiku juurde , kes istus muulakronu seljas ja tigedalt Pärnaoru omasid põrnitses . </s> <s> Keegi ei kuulnud , millest nad seal rääkisid , kuid mõne aja pärast röövel hüüatas pahaselt ja põlglikult , otsekui keeldunuks ta aru saamast , mida talle öeldi , ajas ratsu paar sammu Blagomiri poole ja hakkas tupest kõverat mõõka sikutama . </s> <s> Ta ei jõudnudki seda välja tõmmata , sest Blagomiri rusikas niitis ta sadulast . </s> <s> Mees pudenes pea ees põõsasse ja ei tõusnudki sealt enam . </s> <s> Hoopis Blagomiri paremas käes välgatas midagi läikivat , mis viivu pärast värvus punaseks . </s> </p>
<p> <s> " Relvile nüüd ! " röögatas Blagomir , kui ta muulale selja peale virutas ja loom hirnatades omade juurde tagasi kappas . </s> </p>
<p> <s> Neil ei olnud aega kaitseplaanis kokku leppida , neil oli mahti vaid tuua peidupaikadest mõõgad ja odad , otsida välja hangud ja nuiad ning kaks roostes ambu , millest vähemalt ühe Maltus töökorda oli jõudnud seada . </s> </p>
<p> <s> " Me võitleme rivis ! " röögatas Blagomir veel kord . </s> <s> " Kõik hoiavad kokku . " </s> </p>
<p> <s> Kihva-Jerridi jõuk polnud harjunud külasid ründama ega plaanipäraselt tegutsema . </s> <s> Nähes , mis oli juhtunud nende sõnumiviijaga , tormasid nad pealiku käsu peale küla poole , tõid kuuldavale viharöögatusi , viibutasid mõõku ja pussnuge . </s> <s> Aga mehed olid pikast rännakust mägedes väsinud ja näljased . </s> <s> Nälg annab muidugi jõudu , kuid nad polnud arvanud , et seda tarvis läheb . </s> <s> Krahviloss oli rüüstatud , maa kaitseta , ja et küla neile vastupanu osutab , seda nad lihtsalt ei osanud ette näha . </s> <s> Ratsusid oli neil vähe , ühel muulal teiste ees kappas Kihva-Jerrid ise , suurt kasvu vanamees , kes oma hüüdnime oli saanud ebaloomulikult pika esihamba järgi , mis üle huule kasvas ja habeme peal turritas . </s> </p>
<p> <s> Enne rünnakut jõudis Blagomir ühe lühema ja kergema mõõga siduda vasaku käeköndi külge ja teise kätte haaras ta pistoda . </s> <s> Esimesed kolm röövlit langesid tema löökide all , otsekui oleks nad vikatist niidetud . </s> <s> Külamehed jõudsid ka mõned kilbid välja tuua ja nende vahel pikad hangud ründajate hobuste vastu seada . </s> </p>
<p> <s> " Pärnaoru eest ! " hüüdis Dvaion ja meenutas nooruses krahvi maakaitseväes veedetud päevi . </s> <s> Pika varrega ja kerge teraga puuraiumiskirves oli alati olnud tema lemmiktööriist ja relv . </s> <s> Röövel , kes külavanemale kallale sööstis , tõstis löögivalmis mõõga pea kohale , võttis hoogu ja samal hetkel raksatas kirves ta koljusse . </s> <s> Ta varises maha ja kohe tema otsa kukkus Hinus , sügav haav paremal pool rinnus . </s> </p>
<p> <s> Kuid Blagomir ise oli see , kes ei hoolinud enda antud käsust kokku hoida . </s> <s> Ta oli karanud röövlilt võidetud muula selga , jagas hoope kõikjale enda ümber ja vaenlasi aina langes . </s> <s> Blagomir ei vaevunud kellegagi pikemalt võitlema , ta oli kiire , tugev ja osav , teadis , et praegu ei pea vaenlasi tapma , piisab nende võitlusvõimetuks tegemisest , et Kihva-Jerridit panna mõtlema , et kas tasub ... </s> </p>
<p> <s> " Lööge tal mõõk käest , ta ei saa ju seda hoida , lontrused ! " kõlas üle lahinguvälja röövlipealiku kriiskav karjatus . </s> <s> Aga see ei olnud nii lihtne . </s> <s> Blagomir kasutas mõõka vikatina , tekitas valusaid lihahaavu . </s> <s> Teda kardeti ja temast hoiti eemale , ent raevukas ratsanik ajas kallaletungijaid külameeste hangude ja mõõkade otsa . </s> </p>
<p> <s> " Raiped , te ei oska isegi ... " karjus Kihva-Jerrid veel kord , kuid tema hüüe katkes poole lause pealt , kui majakatuselt lastud nool parema jala läbistas ja muula kerre tungis . </s> <s> Viivuks pead pöörates nägi Blagomir , et Kandis oli roninud ammuga Dvaioni maja katusele ja seadis juba uut noolt relva . </s> </p>
<p> <s> Nüüd oli lahingu tähtsaim hetk - vallutajate pealik oli haavatud , nende äkkrünnak luhtumas . </s> <s> Kiiresti kummardus Blagomir sadulas maast üles võtma üht kahekäemõõka . </s> <s> Ainult paremaga haaras ta selle pihku , valis välja ühe röövli ja raius tal ühe hoobiga pea otsast . </s> <s> Verd purskas Jerridile näkku . </s> </p>
<p> <s> " Edasi , " karjus Blagomir ratsu seljas vastu . </s> <s> " Edasi , mehed , peale nüüd ! " ning valides välja järgmise ohvri , kannustas muula . </s> <s> Lahing muutus tapatalguks . </s> <s> Kõik , kes Blagomiri praegu nägid , pidid taipama , et siin võitleb elukutseline sõjamees , rüütel , ja metsikust kõrilõikajate jõugust pole talle vastast . </s> <s> Juba pagesidki mõned röövlid üle välu tagasi ja Kandis tabas ühte noolega selga . </s> </p>
<p> <s> Mees , kelle pead Blagomir nüüd valmistus maha raiuma , oli teistest kogukam ja teda kattis loomanaha asemel korralik rõngassärk - tõsi , mitmest kohast katkine . </s> <s> Ka võitluses paistis ta teistest rohkem silma , just tema löökidest olid langenud Hinus ja puusepp Jovani poeg . </s> <s> Blagomiri mõõgahoobi mees tõrjus . </s> <s> Osavalt , pööras end sadulas tegi vastulöögi , mille Blagomir omakorda pareeris . </s> <s> Siis viivuks seisid nende ratsud kõrvuti ja röövli hoobivalmis mõõk tardus käes . </s> </p>
<p> <s> " Teie ! " hüüdis ta üllatunult . </s> <s> " Olete see tõesti teie ? " </s> <s> Kui ta hetk tagasi oli tahtnud virutada Blagomirile surmahoobi , siis nüüd mõõk ta käes langes . </s> <s> Ka raevunud Blagomir peatus . </s> </p>
<p> <s> " Isand , kuidas te siia sattusite ? " </s> <s> Mehe silmis põles äratundmishelk ja kübeke rõõmugi . </s> </p>
<p> <s> " Ma ei tunne sind , " kähistas Blagomir . </s> <s> " Kao siit ! " </s> </p>
<p> <s> " Hei , mehed , see siin on ju ... " alustas mees veel kord , ent Blagomir ei lasknud tal lõpetada . </s> <s> Kiiresti vuhises köndi külge kinnitatud mõõk läbi õhu , raiudes vastase kaela poolenisti läbi . </s> </p>
<p> <s> " Tagasi ! " karjus Kihva-Jerrid eemalt ning valu andis ta häälele võika varjundi . </s> <s> " Tagasi , käpardid ! " </s> </p>
<p> <s> Röövlid põgenesid , jättes maha surnud ja haavatud , nad jooksid üle välu , liibates ja longates järele muuladele , tagasi koduste mägede poole , et mõnes muus külas õnne proovida . </s> <s> Üle Pärnaoru rõkkas võidukisa mitmekümnest suust , kust alles vaenlase kadudes kostis leinahala langenute pärast . </s> <s> Ent kahtlemata olid nad nüüd vabamad kui varem . </s> </p>
<p> <s> Langenuid oli Pärnaorust kuus . </s> <s> Väikese küla kohta oli seda loomulikult palju . </s> <s> Kolm naist olid jäänud leseks , kaks tüdrukut kaotanud peigmehe ja üks talu jäänud peremeheta , sest Ranhari juurest oli naine kaks talve tagasi minema jooksnud . </s> </p>
<p> <s> Ründajaid jäi lahinguväljale aga üksteist surnutena ja veel neli haavatutena . </s> <s> Vihast ja kaotusvalust raevunud sepp Maltus , kes oli lahingus kaotanud vanema poja , lömastas kolme haavatu pea ja alles siis haarasid neli meest temast kinni ja mees vajus ägades kokku . </s> <s> Eemal külaserval seisis tema naine Mara , püüdis ahastuspisaraid alla neelata ja hoidis kahe käega nüüd oma ainukest poega Korli . </s> <s> Üks haavatu lohistas end hirmunult külavärava poole - tema parem jalg oli murdunud - ja ähvardavalt kogunesid Pärnaoru omad tema ümber , naised kisasid ja parastasid ja loopisid haavatut kividega . </s> </p>
<p> <s> " Me tahtsime ainult ... natuke süüa , " halises haavatu . </s> <s> " Nälg , seal mägedes , vaid pisut süüa . " </s> </p>
<p> <s> " Las läheb , " peatas Dvaion rahvahulga . </s> <s> " Las liipab , kuhu jalg kannab , ja kärvab seal . </s> <s> Siin on tänaseks juba küllalt tapetuid . " </s> </p>
<p> <s> Blagomir istus võitluspaiga läheduses kivil , istus morni ja tuima näoga , pööramata tähelepanu paremast õlast nirisevale verele . </s> <s> Relvad oli ta heitnud enda ette äratallatud rohtu . </s> <s> Külarahvas sagis tänavail , kisas ja karjus , halas ja võidurõõmutses , kandis haavatuid . </s> <s> Nad ei teadnud veel , kas kuus langenut oli moonavankrite eest palju . </s> <s> Kandis jooksis oma mehe juurde ja viskus talle kaela . </s> </p>
<p> <s> " Oh , Blago , nad oleks võinud su tappa ! " ja suudlustega segi hõõrus ta soolaseid pisaraid mehe verisele palgele . </s> </p>
<p> <s> Mees embas teda tundetult . </s> <s> " Ma ei teadnudki , et sa ambu oskad kasutada . " </s> </p>
<p> <s> " Ega ma ei oskagi , vaata , " ja Kandis näitas talle veriseid randmeid , millelt nahk oli osaliselt maha hõõrutud . </s> <s> " Aga kuidagi tulin toime . </s> <s> Seda pole üldse raske sihtida , aga vinna on raske tõmmata . </s> <s> Aga sina , kas sa üldse ei mõelnud , et keegi oleks võinud su surnuks lüüa ? ! " </s> </p>
<p> <s> " Me otsustasime võidelda , " ohkas Blagomir . </s> <s> " Ja võitsime . " </s> </p>
<p> <s> " Tänu sinule ! " </s> <s> Dvaion seisis äkki nende ees ja kümmekond külameest veel . </s> <s> " Sa oled kangelane ja teie , kes te täna võitlesite , samuti . </s> <s> Ning need , kes langesid , kõige rohkem . " </s> </p>
<p> <s> Külameestel ei tulnud nüüdne võiduröögatus enam nii hästi välja , ometi kisasid nad nagu jaksasid ja täristasid relvi . </s> </p>
<p> <s> " Nad langesid vaba Pärnaoru eest , " ütles Dvaion , " ja meie lugupidamine olgu nendega . </s> <s> Ilma sinuta aga , Blago , jäänuks me alatiseks nende kelmide vägivalla alla . " </s> </p>
<p> <s> " Nad tulevad tagasi , " sõnas rüütel vaikselt . </s> <s> " Kui mitte nemad ja homme , siis mõni teine jõuk ja kuu aja pärast kindlasti . " </s> </p>
<p> <s> " Siis kupatame nad samamoodi tagasi ! " </s> </p>
<p> <s> " Me peame tara ehitama . </s> <s> Ja õppima võitlema . </s> <s> Me kaotasime liiga palju mehi - ründaja peab arvestama võidu korral vähemalt kolmekordselt rohkemate tapetutega . " </s> </p>
<p> <s> Dvaion astus Blagomirile ja Kandisele lähemale , kummardus ja küsis tasa : " Kes see mees oli , Blago ? </s> <s> See mees , kelle sa viimasena tapsid . </s> <s> Ta tundis sind ? " </s> </p>
<p> <s> Pearaputus . </s> <s> " Ta ajas mind kellegagi segamini . " </s> </p>
<p> <s> " Ma kuulsin , et ta hüüdis sind isandaks . </s> <s> Ja ta nägi välja nagu sõdalane . </s> <s> Jerridi jõuk on ilmselt hulkuvate sõdurite arvel kasvanud ... " </s> </p>
<p> <s> " Ma ei tundnud teda , " ütles Blagomir kindlalt . </s> <s> " Ma ei mäleta teda . " </s> </p>
<p> <s> " Ta hakkas ütlema , kes sa oled . " </s> </p>
<p> <s> " Ma olen Blagomir Pärnaorust . </s> <s> Ta ei saanud seda teada . " </s> </p>
<p> <s> Dvaion noogutas kibedalt naeratades . </s> <s> " Ta ei saanud sind tunda , sest sa oled Blagomir Pärnaorust . </s> <s> Ja me teeme sulle vapi , mille peal on ühel pool äraraiutud käe külge kinnitatud mõõk ja teisel pool meie hiiepärn . " </s> </p>
<p> <s> " See mees tundis sind ? " küsis Kandis äkki ärevalt . </s> <s> " Ta tundis su ära ? " </s> </p>
<p> <s> " Ta eksis , " kostis Blagomir kindlalt . </s> </p>
<p> <s> Oh ei , ta ei eksinud üldse , mõtles Dvaion hiljem . </s> <s> Kindlasti see mees ei eksinud . </s> <s> Ta oli üks Sparra väljal purukslöödud väest ning lahingusse oli teda viinud keegi isand - vapper rüütel ja sõdalane . </s> <s> Oma endise kapteni käe läbi oli see mees nüüd langenud , enne kui jõudis nimetada tema nime ja ehk veel midagi ... mida Blagomir kuulda ei tahtnud . </s> </p>
<p> <s> Päeval pärast langenute matmist hakati Pärnaorus tara ehitama . </s> <s> Sellest tõotas kujuneda pikk ja raske ettevõtmine , metsast tuli tuua lugematul hulgal palke , vedada kokku koormate viisi mulda ja kive . </s> <s> Blagomir juhatas töid vilumusega , nagu oleks ta seda varemgi teinud . </s> <s> Sepp Maltus valmistas Blagomirile raudvitstest ja nahkrihmadest randmeseadme , kuhu kinnitati pikk , kerge mõõgatera , mille sepp tagus vikati eeskujul ühest kõverast mõõgast . </s> <s> Tera kinnitus väga tugevalt randme külge ja õhk ümberringi vihises ja lõhenes , kui Blagomir sellega pöördelt lõi . </s> </p>
<p> <s> Kui tara ehitamine oli täies hoos , jõudis Pärnaorgu sõnum Alamjõe külast , mille Kihva-Jerridi jõuk oli päev varem rüüstanud , kaks maja põlema süüdanud ning neli naist kaasa viinud . </s> <s> Sealne külavanem oli saatnud oma poja Hantzi Pärnaorgu hoiatama ja ühtlasi paluma abi - röövlid olid kaasa viinud nii palju , kui jaksasid ning ähvardasid peagi tagasi tulla . </s> <s> Alamjõe omad polnud neile isegi vastu hakanud , olid lurjused vabalt külla lasknud ja ... </s> </p>
<p> <s> " Me palusime , et nad ei tapaks , " sõnas Hantzi kurvalt , " aga nad tapsid ikkagi . </s> <s> Ütlesid , et see on kõigile tõrksaile hoiatuseks . </s> <s> Kihva-Jerrid nimetab end nüüd selle maanurga isandaks . " </s> </p>
<p> <s> " Mitte kauaks , " vastas Dvaion ja vaatas Blagomiri poole . </s> </p>
<p> <s> " See tara näib küll hea mõte olevat . </s> <s> Meie peaks samuti sellise ehitama . " </s> </p>
<p> <s> " Ma õpetan , " lubas Blagomir . </s> <s> " Kas teil relvi on ? " </s> </p>
<p> <s> " Nüüd pole meil enam midagi , " kahetses Hantzi . </s> <s> " Jerrid võttis isegi kirved kaasa . " </s> </p>
<p> <s> Blagomir , kuigi selles kandis võõras , sepp Maltus ja veel paar meest läksid Hantziga kaasa . </s> <s> Nad õpetasid Blagomiri juhtimisel teravaotsalistest palkidest tara ehitamist , olid võtnud kaasa mõned relvad , millest Pärnaorul praegu puudu ei olnud - lisaks Sparra väljalt hangituile , said nad ka Jerridi langenuilt ja haavatult terariistu . </s> <s> Ja nii juhtus , et Pärnaoru ja Alamjõe küla sel suvel peale talutööde ka sõjapidamiseks valmistumisega tegelesid . </s> <s> Mis mõtet on suuremal viljasaagil , kui röövlid selle võtavad ? </s> <s> Üks kolmandik mõlema küla meestest harjutas mõõgavõitlust , täiustas tara , õppis metsas varitsust , kuidas vaenuväele puude tagant pikkade piikidega kallale tungida . </s> <s> Blagomir juhendas kõike , nagu oleks ta seda kogu eluaja teinud ja sügiseks võisid külad tõdeda , et ka lagedal väljal võivad nad viiekümnepealise röövlisalga põgenema lüüa . </s> <s> Ent enne , südasuvel , jõudsid nendeni sõnumid Jerridi jõugu märatsemistest mujal külades , mis kunagi Salizmaki omad olid olnud . </s> </p>
<p> <s> Nelja küla , Pärnaoru , Alamjõe , Katlaoru ja Võhandmäe , ühisnõupidamine kutsuti Pärnaoru väljakule , igast külast neli esindajat . </s> </p>
<p> <s> " Tema salk on suurenenud , " teadis Katlaoru vanem Andran . </s> <s> " Isegi meie külast , kus häda ja viletsust rohkem kui kunagi varem , on mõned mehed mägedesse jooksnud . " </s> </p>
<p> <s> " Ja mida suurem see on , seda rohkem moona nad vajavad , seda ahnemaks lähevad . </s> <s> Enne istusid nad mägedes peidus , sest neid jälitati kuritegude pärast . </s> <s> Nüüd röövivad nad aga ahnusest ja õelusest , et end isandate ja valitsejatena tunda . </s> <s> Kui Salizmaki lossi jälle isand asub , siis see ehk lõpeb , aga enne ... ? " ohkas Võhandmäe Strator . </s> </p>
<p> <s> " Meil ei ole aega oodata , " kõneles siis Jovan . </s> <s> " Uus krahv võib saabuda aasta , kahe või kümne pärast . </s> <s> Meil on kaks võimalust . </s> <s> Kas viia sõna hertsogile , et ta mägedesse väesalga saadaks , või oma jõududega Jerrid kinni võtta ja hukata . </s> <s> Mina eelistan seda viimast , sest pole teada , mida Manzoni hertsog asjast arvab või kas ta üldse elus on . </s> <s> Kui isegi on , siis on kindlasti kistud sõtta ja paar kolkaküla , kelle kümnise puudumist pole keegi märganud , mured talle vaevalt korda lähevad . " </s> </p>
<p> <s> " Me ei saa ometi mehi mägedesse saata ? " ehmus Strator . </s> </p>
<p> <s> " Me ei peagi kedagi mägedesse saatma , " sekkus nüüd Blagomir . </s> <s> " Jah , veel mõned kuud harjutamist ja ka teie küladest saame kokku korraliku salga , aga minna mööda mägesid Jerridit taga otsima pole mingit mõtet . </s> <s> Me peame Jerridi välja meelitama , kogu oma salgaga , me peame ta lõksu meelitama ! " </s> </p>
<p> <s> " Mitte et meie mehed võidelda ei tahaks , aga ... " </s> <s> Andran popsutas mõtlikult piipu . </s> <s> " Taplemisel on ainult siis mõtet , kui me võidame . </s> <s> Ja kuidas me sellise surmkindla lõksu välja mõtleme ? " </s> </p>
<p> <s> " See on hästi öeldud , Andran , " kiitis Dvaion . </s> <s> " Lõks peab olema tõesti surmkindel . " </s> </p>
<p> <s> " See ei peagi olema aus võitlus , " nõustus Blagomir . </s> <s> " Ainus , millisel tingimusel neile üldse midagi loovutada , oleks see , et nad meid enam ei ründaks . </s> <s> Ma pean silmas vabaksostmist , aga seda pole neilt oodata . </s> <s> Nad on meile kallale tunginud , meid tapnud ja röövinud . </s> <s> Seega on nad ära teeninud surma . </s> <s> Ma tahan , et te kõik aru saaksite - me hakkame hävitama marutõbiseid hunte . </s> <s> Me peame neid üle kavalama , petma , lõksu meelitama ... ja siis kõik viimseni maha nottima . </s> <s> Sellest tulevad tapatalgud . </s> <s> Strator ja Andran , saatke oma külast paarkümmend meest meie juurde . </s> <s> Saatke oma sepad , sest mõneks ajaks peame adrad mõõkadeks ümber taguma . </s> <s> Me valmistume sõjaks , sest tahame elada rahus ja vabaduses . " </s> </p>
<p> <s> " Sina juhid meid lahingusse ? " </s> </p>
<p> <s> " Mina . </s> <s> Aga enne lahingut käin ma teie külades , õpin neid tundma . </s> <s> Te räägite mulle kõike , mida teate Jerridist , tema meestest ja kommetest . </s> <s> Me seame külade vahel sisse kullerite ühenduse ja saadame piilurid mägiradadele . </s> <s> Muide , millest neil seal mägedes kõige rohkem puudu võib olla ? " </s> </p>
<p> <s> Andran ja Strator vahetasid pilke . </s> <s> " Toidupoolist peaks neil seal jaguma ... " ütles siis Strator kõhklevalt . </s> <s> " Aga viimane kord , kui nad meil ... käisid ... rabasid nad naisi kaasa . " </s> <s> Ja vanamehe silmad täitusid vihapisaratega . </s> <s> " Jätised ! " </s> </p>
<p> <s> Andran noogutas . </s> <s> " Esimest korda nõudsid nad lihtsalt vilja ja lambaid . </s> <s> Teine kord aga võtsid naisi . </s> <s> Vägisi koha peal ja viisid kaasa . " </s> </p>
<p> <s> Kui nõukogu laiali läks , oli südaöö käes . </s> <s> Võhandmäe Strator jõudis juba oma kaaslaste ja vankriga väravani , kui pidas hobuse kinni ja küsis Blagomirilt : " Sa lubad , et sellest tulevad tapatalgud ? " </s> </p>
<p> <s> Blagomir noogutas . </s> </p>
<p> <s> " Väga hea . " </s> <s> Ja vanamees ajas hobuse jälle liikuma . </s> </p>
<p> <s> Öösel nõudis Kandis sängis mehe käest aru , et mis nõu külaväljakul oli peetud . </s> </p>
<p> <s> " Me arutasime , kuidas Kihva-Jerridi jõugust lahti saada . " </s> </p>
<p> <s> " Ja kuidas siis saab ? " </s> </p>
<p> <s> " Me tapame nad maha , " ütles Blagomir hellalt ja suudles naist . </s> <s> " Püüame lõksu ja hävitame . " </s> </p>
<p> <s> " Oota . " </s> <s> Kandis väänles mehe embusest välja . </s> <s> " Oota ! </s> <s> Kas te tahate minna mägedesse retkele ? " </s> </p>
<p> <s> " Ei , ma ju räägin , et püüame lõksu . </s> <s> Ma ei tea veel täpselt , kuidas , aga muud võimalust ei ole . " </s> </p>
<p> <s> " Kas sa tead , mida need mehed tahavad ? " </s> </p>
<p> <s> " Naisi , toitu , rõivaid . </s> <s> Lisaks veel võimu ja vägevust . " </s> </p>
<p> <s> " Ühesõnaga vabadust ? " </s> </p>
<p> <s> Nüüd tõmbus Blagomir tõesti Kandisest eemale , ajas end küünarnukkidele ja silitas naise helepruune kiharaid . </s> <s> " Vabadust ? </s> <s> Jah , ehk isegi tõesti . </s> <s> Aga nad tahavad oma vabadust meie arvelt . " </s> </p>
<p> <s> " Arvad , et neile meeldib olla seal mägedes ? " küsis Kandis . </s> <s> " Arvad , et nemad ei unista kodust , põllumaast , rahulikust elust , perekonnast , naistest , lastest ? " </s> </p>
<p> <s> " Nad on ise selle tee valinud . " </s> </p>
<p> <s> " Tead , ka minul oli tookord nii lihtne ambu lasta , sest ma vihkasin . </s> <s> Aga nüüd - kui ma mõtlen , et nende meeste süü on selles , et nad tahtsid sedasama mida meiegi , siis ... " </s> </p>
<p> <s> " Nad tahtsid sedasama . </s> <s> Selles ongi nende süü - täpselt seda mis meilgi . " </s> </p>
<p> <s> Kandis vaikis pikka aega . </s> <s> Siis , " Sa tahad nad lõksu püüda ? " </s> </p>
<p> <s> " Jah . " </s> </p>
<p> <s> " Ja sa tead , millega ? " </s> </p>
<p> <s> Blagomir mõtles hetke . </s> <s> " Sa vist ise juba ütlesid , millega . " </s> </p>
<p> <s> Sügise poole hakkas levima kumu , et Sparra väljast lääne pool , seal , kus kunagi olid soolakaevandused , on toimunud jälle suur lahing . </s> <s> Kumu mõtlesid välja Dvaion ja Blagomir , ning Võhandmäe ja Katlaoru kandis levitasid seda hoolega valitud mehed . </s> <s> Pärnaoru omad kavatsevad suure salgaga minna tandrile saaki koguma , nii kõneldi . </s> <s> Umbes kaks kuud olid külad saanud rahulikumalt hingata , sest Jerrid oli kas kaitsesalkade õppusi kartma löönud või mujal röövimas käinud . </s> <s> Kuuldused aga levisid ... inimeselt inimesele , ka nendeni , kel mõni sugulane või tuttav oli . </s> <s> Jerridi jõugus Võib olla tahtsid ka mõned Jerridi ees kannuseid teenida , tahtsid säästa ja päästa oma küla ja oma varandust . </s> <s> Räägiti veel , et Pärnaoru mehed on nii julgeks läinud seepärast , kevadel Kihva-Jerridile peksa andsid loodavad oma teravaotsalisele tarale . </s> </p>
<p> <s> Ühel õhtul kihutas Dvaioni tarre piilur mägedest , teatades , et kümnemeheline Jerridi luuresalk on mägedest teele asunud , nad liiguvad kiiresti Pärnaoru poole ja on hommikuks siin . </s> <s> Pärnaoru sõjasalga lahkumise määras Dvaion Blagomiriga koidikuks , nende tee viib mägede jalamilt mööda ja nad jätavad palju jälgi . </s> <s> Kolm sõnumiviijat läkitati teiste külavanemate juurde . </s> </p>
<p> <s> Hiljem hakati toimunut nimetama Karujoa veresaunaks . </s> <s> Ja polnud kedagi , kes seda nukralt või kahetsusega oleks meenutanud . </s> <s> Neli küla ühinesid , et tappa . </s> <s> Lõks ei olnudki eriti keeruline . </s> <s> Jerridi luuresalk nägi Pärnaoru meeste lahkumist , paar piilurit hiilisid külani ning nägid , et maha jäid ainult naised , vanurid ja lapsed . </s> <s> No ja kümmekond talumatsi , kes põldudel kündsid , ei saa ju mingi tõsine jõud olla . </s> <s> Piilurid kiirustasid tagasi ülejäänud salga juurde ja tõid rõõmusõnumeid . </s> <s> Röövlid läksid liikvele . </s> <s> Kihva-Jerridi jõugu tee viis läbi kitsa kaljulõhe , käänulise ja äkilise Karujoa lähistel pidid nad võtma haneritta . </s> <s> Kõrgete kaljurahnude vahelt pääses läbi vaid üksteise järel ja rivi venis pikaks . </s> <s> Just sel hetkel , kui esimesed hõikasid , et siitpoolt läbi ei pääsegi , sest varing on lõhe sulgenud , vajus hirmsa raginaga sissepääsu ette meeletu puudelasu . </s> <s> Pärnaoru omad olid vankritega lahkunud küll , ent siis keeranud ootamatult mägedesse , saanud teateid oma piiluritelt ja Karujoa lähistele vedanud lasu kuivi puuhalge , lisaks korjanud tee pealt kuiva hagu . </s> <s> Ja vaevalt oli hunnik ülevalt kukkunud , kui kohe sellele tulerauast leek otsa löödi . </s> <s> Vaid paar röövlit jõudis läbi süttiva tule lõhest välja hüpata , kui kaljudelt hakkas lõksujäänute pihta sadama kivirahe . </s> <s> Varjuda ei olnud kuhugi , kaitsta ei saanud end kuidagi , halastust paluda polnud kelleltki , sest haavatute karjed summutasid hüüded . </s> <s> Umbes tund aega hukkasid nelja küla mehed Blagomiri juhtimisel kivide , noolte ja viskeodadedega röövleid , ja kui nad järele jätsid , kõlas alt vaid santide hala ja oiged . </s> <s> Tule kustudes tarisid nad mõned ellujäänud välja , pinnisid nende käest Kihva-Jerridi laagrikoha , jätsid nad surema ja läksid röövitud kraami tagasi tooma . </s> </p>
<p> <s> Ka Kihva-Jerrid õngitseti rahnude alt välja . </s> <s> Kivid olid murdnud ta mõlemad jalad ning parem näopool oli purustatud . </s> <s> Üksik kihv oli verine ja logises . </s> <s> Maltus ja Blagomir kummardusid röövlipealiku kohale ning sepp tõmbas kihva tangidesarnaste sõrmedega raksudes välja . </s> </p>
<p> <s> " Enne kui sa sured , koer , " sisises ta vihaselt , " tea , et sellest kihvast saab minu trofee . </s> <s> Panen seina peale , kus mul on metssea kihvad - tema on sulle paras paariline . " </s> </p>
<p> <s> Jerrid tahtis midagi vastata , aga suust tuli ainult lalinat ja verist vahtu , ta silmad rändasid Blagomiri vööl rippuva pistoda peale . </s> <s> Blagomir irvitas ja raputas pead . </s> <s> " Me läheme nüüd sinu laagripaika ja ma loodan väga , et leiame sealt mõned meie röövitud naised . </s> <s> Las nemad ütlevad , kas sa väärid kiiret surma pistoda läbi või pead jääma siia aeglaselt kärvama . </s> <s> Nemad otsustavad . " </s> </p>
<p> <s> Nad läksid laagrisse ja leidsid sealt kinniseotuna viis naist . </s> <s> Kihva-Jerrid jäi surema aeglast surma . </s> </p>
<p> <s> Parimad mehed , kes sel retkel vaprust üles näitasid , valis Blagomir välja . </s> <s> Nendele õpetas ta sõdimiskunsti edasi , ja et meeste põllud ja muud tööd jäid nüüd unarusse , määrasid külavanemad maksu , mis salga liikmete peredele jagati . </s> <s> Ja veel valiti välja salk mehi , kes läks ümbruskaudseid teid kohendama ja upakile vajuvat silda sättima . </s> <s> Ka nendele maksti vilja , liha ja rõivastega . </s> <s> Raudsepad , parksepad ja puusepad õppisid uusi ameteid . </s> <s> Raudrüüde sepistamiseks jäi oskusi ja riistu väheks , küll aga valmistati igale sõjasalga liikmele pikk nahast vest , mille külge sepad kinnitasid sadu väikseid terasest plaadikesi . </s> <s> Röövleid võib tulla veel , arvati ning võitluses Jerridi vastu oli hukkunuid liiga palju . </s> <s> Iga sõdalase tugevus saab alguse tema relvastusest , ütles Blagomir - relvastusest ja kaitsevarustusest . </s> <s> Raudplaatidega särke valmistati sadu , nagu ka kiivreid , randmekaitseid , rautatud kilpe ja pikemaid piike , millega hõlbus ratsastatud vastast sadulast paisata . </s> </p>
<p> <s> Sõnumid sellest , et endised Salizmaki külad on maanurga röövlitest vabastanud , teid ja sildu korrastanud , jõudsid ka kaugemale . </s> <s> Mereäärsetesse küladesse näiteks , kel rohkesti soola kaevandusest ja merevaiku ja kuivatatud kala , ent vähe linapõlde . </s> <s> Võhandmäe ja Pärnaoru naised aga olid tuntud oma oskuse poolest neid taimi kasvatada , mis keetmisel ilusat värvi annavad , rääkimata sellest , et kõige paremad kangrud elasid Alamjõel . </s> <s> Kuna röövleid polnud enam karta , saatis Dvaion saadikud laiali , et võiks ju sel aastal vanal tuntud Salizmaki laadaplatsil ise kauplemise maha pidada . </s> <s> Pärnaoru Blagomir võtab siiski igaks juhuks enda peale lähikonna läbikammimise , juhuks kui sõnumid laadast kaugeltnurga röövlite ja hulguste kõrvu jõuavad . </s> </p>
<p> <s> Sügislaat toimus Salizmaki vanal platsil , mille taga kõrgusid krahvilossi varemed . </s> <s> Ka härgi veristati ja kõigi rõõmuks maitses Katlaoru meeste kääritatud vein pea et paremini kui krahvi enda oma . </s> <s> Viinamarjavälju ei tohtinud ju lasta metsikuks minna ja aasta otsa kääritatud veini voolas ojadena . </s> <s> Kui mõnel pea ülearu kuumaks läks , lohistasid Blagomiri mehed ta eemale puhkama . </s> <s> Loomulikult pidid kõik kauplejad ka nüüd maksu maksma ning selle jagas Dvaion õiglaselt laiali - kõigile neile , kes laada korraldamisel abiks olid . </s> </p>
<p> <s> Öösel , kui süüdati lõkked ja torupillijoru saatel tantsu vihuti , kogunes varemete keskele nõupidamine . </s> <s> Rannaküla vanemal Grahmil oli tähtsaid sõnumeid . </s> </p>
<p> <s> " Meie juurest on mitmeid kullereid läbi ratsutanud , " rääkis ta . </s> <s> " Prints ja kuningas on seni sõdinud kaugemal , kuid nüüd räägitakse , et Arasthavani malev liigub pealinna poole , tema jõud on kasvanud ja kuningas liitlastest ilma jäämas . " </s> </p>
<p> <s> " Aga hertsog ? " küsis Dvaion . </s> <s> " Mida temast kuulda on ? " </s> </p>
<p> <s> " Hertsog oli kindlalt printsi poolel . </s> <s> See tähendab , et oma malevaga sõjaväljal ja niipea pole teda tagasi oodata . </s> <s> Salizmaki või tema järglaste kohta pole midagi kuulda . </s> <s> Äkki ei olnudki tal pärijaid ? " </s> </p>
<p> <s> " Siis määrab hertsog tema maad kellelegi teisele , " teadis Jovan . </s> <s> " Tuleb uus isand ja ainult maapõue väed teavad , kes ja kust ta on . " </s> </p>
<p> <s> " Ja esimese asjana saadab ta meid lossi üles ehitama . </s> <s> Ehk hakkab isegi kive ja muud kraami tagasi nõudma , mis me siit laiali oleme tassinud . " </s> </p>
<p> <s> Nüüd rääkis Blagomir : " Me saadame oma parimad mehed küladesse sõjakunsti õpetama . </s> <s> Teiseks , oleks hea , kui sina , Grahm , alati meile sõna saadad , kui kuuled , kuidas sõjaasjad lähevad . </s> <s> Ma ei tea just palju kuninga ja mässaja vahelisest sõjast ega oska öelda , kelle poole hoida , kes meile võiks kasulikum olla . </s> <s> Aga me peame teadma , mis toimub , ja ehk oskame siis ka midagi kavalat välja nuputada . " </s> </p>
<p> <s> " Kes sa siis selline oled , et sõjast midagi ei tea ? " imestas Grahm ja tabas endalt Dvaioni tulise pilgu . </s> <s> " Ma ei taha sind muidugi solvata , " tõttas ta lisama , " aga et Rayanos on igavene tõbras ja ... " </s> </p>
<p> <s> Blagomir oli äkitselt püsti tõusnud . </s> <s> Ta käsi pigistas mõõgapidet ja hääl oli raevukas : " Kuidas julged sina , alatu koer , kõige ausama kuninga kohta nii rääkida ? " </s> </p>
<p> <s> " Ma ainult ... " ehmus Grahm . </s> <s> " Noh , et kui sa ei tea , kelle poole hoida , siis ... " </s> </p>
<p> <s> Ka Dvaion hüppas püsti . </s> <s> " Blago , istu ! " käskis ta . </s> <s> Talle meenusid vana Zmai sõnad , et parem oleks , kui keegi Blagomirile midagi sõjast ja lossidest ei mainiks . </s> <s> Ja nüüd ta nägigi , kuidas kunglike vendade nimetamine sõjapealikus kummalise erutuse esile kutsus . </s> <s> Kaua me saame nõnda elada , mõtles Dvaion . </s> <s> " Istu , Blago , rahune . </s> <s> Grahm ei mõelnud midagi halba . </s> <s> Kui sa seda tõesti ei teadnud , siis kuningat pole siin keegi kunagi armastanud . </s> <s> Tema pani peale uued maksud ja tõi maale kaasa hulgaliselt sõdu . " </s> </p>
<p> <s> " Ta on kuningas ! " hüüdis Blago kõlaval häälel , vaatas ümberringi , kuid istus siiski , otsekui ise oma sõnade üle imestades . </s> </p>
<p> <s> Dvaion tundis õhus teiste külavanemate arusaamatust ja kuulis ärevaid küsimusi . </s> <s> Ta tõstis rahustavalt käe . </s> <s> Siis hingas ta paar korda rahulikult sisse ja ütles : " On parem , kui te kõik seda teate , mida meie külad juba ammu teavad . </s> <s> Blagomir on mees mäluta , rüütel , kes võitles Sparra lahingus , kaotas seal käe ja elab nüüd Pärnaorus . </s> <s> Peale käe kaotas ta ka oma mälu ... </s> <s> Jah , me keegi ei tea , kust ta pärit on või mis on tema tegelik nimi , ja ta ise ei mäleta . </s> <s> Aga ta on vapraim võitleja , keda mina kunagi näinud olen , ja ilma temata poleks toimunud tänast laata ja maad laastaks Kihva-Jerridi jõuk . </s> <s> Sinu äsjasest hüüdest , Blago , võin ma järeldada , et sa võitlesid kuninga poolel ? " </s> </p>
<p> <s> " Ma ei tea . </s> <s> Ma ei mäleta , " pomises Blagomir . </s> <s> " Aga kuninga kohta nii ei öelda . " </s> </p>
<p> <s> Dvaion palus teistel külavanematel lahkuda ; nad läksid segaduses ja Blagomiri poole imestavaid pilke heites . </s> <s> Siis jäid mehed omavahele , kuid enne kui Dvaion midagi küsis , lasi ta Kandise järele saata . </s> <s> Naine saabus õhetava näoga ja halvasti erutust varjates . </s> </p>
<p> <s> " Kas juhtus midagi ? " küsis ta . </s> <s> " Vanemad olid kuidagi imelikud . " </s> </p>
<p> <s> " Istu , Kandis , " palus Dvaion . </s> <s> " Midagi ei juhtunud . </s> <s> Aga peaaegu oleks . " </s> <s> Siis , kui naine oli oma mehe kõrvale pugenud : " Blago ? </s> <s> Meenus sulle ennist midagi ? " </s> </p>
<p> <s> " Ei , " raputas mees pead . </s> <s> " Ei , mitte midagi . " </s> </p>
<p> <s> Dvaion istus pikalt vaikides . </s> <s> Eemal lõõmasid lõkked , kostis lõbusat pillimängu ja noorte hõikeid . </s> </p>
<p> <s> " Blago , " jätkas ta siis . </s> <s> " Blago , me ei tahagi , et sulle meenuks . </s> <s> Pole kunagi tahtnud . " </s> </p>
<p> <s> " Ma ise ka ei taha . " </s> </p>
<p> <s> " Oled sa selles kindel ? " </s> </p>
<p> <s> " Jah . " </s> </p>
<p> <s> " Zmai ei soovitanud sulle üldse meenutada sõda ega kuningat . </s> <s> Küllap ta teadis rohkem kui meie . </s> <s> Aga sa nägid isegi , et me ei saa sinu eest varjata maailma , milles me elame . </s> <s> Ajad on niigi ärevad ja ilmselt on ees suured muutused . </s> <s> Nii et parem räägime asjad selgeks . </s> <s> Kas sa tahtsid Grahmile selliste sõnade eest mõõgaga virutada ? " </s> </p>
<p> <s> " Ma ei tea ! " hüüatas Blago . </s> <s> " Minus kihvatas miski ... </s> <s> Saad sa aru ? " </s> </p>
<p> <s> " Saan küll . </s> <s> Kui sulle minevikku meenutada , võivad killud sellest hakata tagasi tulema . </s> <s> Kas sa tead , mis on Handrid ? " </s> </p>
<p> <s> " Handrid ? </s> <s> Muidugi ma tean - see on pealinn , seal on Rayanose palee , keset linna künka otsas . </s> <s> Ilus palee seitsme torniga ja linnas on kaheksa parki . </s> <s> Cogliatzi väljakul purskkaevude ääres jalutavad inimesed ja viskavad vette münte . </s> <s> Vesi purskab kaunitest skulptuuridest ning seda tullakse kaugelt vaatama . </s> <s> Ginshala maapõue kloostrisse tuleb kevaditi nõidu ja tarku kokku üle maa , uuristatakse uusi käike ja ... " </s> </p>
<p> <s> " Oled sa Handridis kunagi käinud ? " katkestas Dvaion sõjamehe jutulõnga . </s> </p>
<p> <s> " Ei , " kehitas Blagomir õlgu . </s> <s> " Ma ei tea , et oleksin . " </s> </p>
<p> <s> " Aga sa oled , " ohkas Dvaion . </s> <s> " Mina ei tea küngastest , kaevudest ja maapõue kloostrist midagi . </s> <s> Keegi siin ei tea . </s> <s> Aga kuningas , kas sa teda tunned ? " </s> </p>
<p> <s> " Rayanost ? </s> <s> Ei , mitte . </s> <s> Muidugi ma tean , kuidas ta välja näeb , aga ... " </s> </p>
<p> <s> " Sa oled teda näinud ? " </s> </p>
<p> <s> " Dvaion , kas sa tõesti arvad , et elades Handridis võib mitte teada , kuidas kuningas välja näeb ? </s> <s> Muidugi ma tean . </s> <s> Igaüks teab . " </s> </p>
<p> <s> " Ei , " ohkas külavanem veelkord . </s> <s> " Igaüks ei tea . </s> <s> Ent sina tead . </s> <s> Seda ma arvasingi - et sinu mälu tuleb tasapisi tagasi ... " </s> </p>
<p> <s> " Ma olen kogu aeg teadnud Handridi ja Rayanost . </s> <s> Ainult ma ei mäleta , kuidas ma seda tean . </s> <s> Ma tean , milline on palee seestpoolt , ja tean kõiki kõrtse Handridis . </s> <s> Tean , et " Vahutavas Kannus " on linna parim õlu , aga ei mäleta , kas ma olen seda ise kunagi joonud . </s> <s> Tean , et Küürakate platsil nurga taga võib igal õhtul püüda libusid , aga ei mäleta , et oleks ühegagi maganud . </s> <s> Tean , et Rayanos armastab veeta aega linna taga Rustumi laanes faasanijahil ja et kui ta kolmanda lasuga ikkagi ühtegi lindu ei taba , püüab jääger ise ühe kinni , murrab tal jalad ning laseb Rayanose lähedale ukerdama ... " </s> </p>
<p> <s> " Sa tead palju sellest , mis sind kunagi ümbritses , aga sa ei mäleta ennast selles , " võttis Dvaion kokku . </s> <s> " Sa ei mäleta midagi sellest , mis puutub sinu enda isikusse . </s> <s> Aga kui ma ütlen sulle , vabanda Kandis , et Rayanos on vastik sitajunn ja emanikkuja , mida sa minuga teeksid ? " </s> </p>
<p> <s> " Ma peaks sulle mõõgaga äsama , " arvas Blagomir . </s> <s> " Kuigi tegelikult võib sul õigus olla , kust mina tean . " </s> </p>
<p> <s> " Kui sa peaksid Pärnaoru eest Rayanose vastu mõõga tõstma ... </s> <s> Kas sa teeksid seda ? " </s> </p>
<p> <s> Blagomir kallistas Kandist , vaatas talle otsa ja ütles : " Rayanos ei lähe mulle korda . " </s> </p>
<p> <s> Sel ööl armastas ta Kandist kirglikumalt kui iialgi varem . </s> </p>
<p> <s> Ja ühel järgmisel ööl , mõni aeg pärast laata , ärkas Kandis üles , süda kloppimas , hinges seletamatu rahutustunne ja meeled kummastavatest unenägudest ärevil . </s> <s> Ta jõi kannu külma vett ja pühkis laubalt higi . </s> <s> Blagomir magas , hingas raskelt läbi une ja ümises midagi , kui naine end voodist välja libistas . </s> <s> Kandis tõmbas jaki õlgadele , avas tasakesi ukse ja hiilis välja . </s> <s> Ta istus lävepakul , püüdis rahuneda ja oma hingeseisundile seletust leida . </s> <s> Selle asemel tundis vaid tugevamalt kutset , tungi haarata aidaräästa alt labidas ning minna tare taha , üle põllumaa ringikujulise tammiku poole . </s> <s> Kandis läks , kuni seisatas mitmesajaaastase puudesõõri keskel ja hakkas kaevama . </s> <s> See , mida ta otsima oli saadetud , polnudki eriti sügaval . </s> <s> Varsti puutus labidas millegi pehme vastu . </s> <s> Vasikanaha tükki oli mähitud inimese kämblaluud , mille ühes sõrmes logises rohmaka hundipea kujutisega sõrmus . </s> <s> Veider valu ja pinge kõrvus vasardamas , kiirustas Kandis tagasi , süütas vahaküünla , rullis naha lahti ja avastas , et sellele olid joonistatud mitu rida mingeid märke . </s> <s> Ent kui ta puudutas kämmalt , tundis ta enda üle valguvat ahastavat valu ja hirmu . </s> <s> Uuesti püüdis naine rahuneda , hingas sügavalt mitu korda ja keskendus naharullile . </s> <s> Märgid olid tuttavad , osalt pildid , osalt sümbolid . </s> <s> Kunagi oli vana Zmai talle neid õpetanud , seletamata täpselt , mistarvis . </s> <s> Kui naine märke hoolega uurinud oli , tundus talle , et ta saab neid lugeda . </s> <s> Kiri oli lihtne , ent selle sisu kattis ta külmavärinaga . </s> </p>
<p> <s> Sina , naine , leiad maetu . </s> <s> Leiad , oled tark nõid . </s> <s> Tunned ära , kelle käsi . </s> <s> Naises ärkab suur jõud . </s> <s> Naine kannab vilja . </s> <s> Miks , küsib naine , miks surnu kirjutab . </s> <s> Surnu ütleb : sinu eest varjata ei saa . </s> <s> Surnu ütleb : naine vajab kätt . </s> <s> Surnu hoiatab : hädaoht . </s> <s> Naine valib . </s> <s> Leiab ise riistad . </s> </p>
<p> <s> Naine kannab vilja , virvendasid märgid Kandise silme ees . </s> <s> Jah , nüüd ta tundis seda vaevu hoomatavat jõudu ja elu enda sees . </s> <s> Jah , nüüd sai ta aru , millest räägib ta soontes voolav veri , mis oli uut elu tundes äratanud kõik tema võimed . </s> <s> Nüüd mõistis Kandis , miks Zmai oli Blagomirile peale käinud , et just siia majja peavad nad elama asuma . </s> <s> See on targa tare , ehitatud jõudu andvate soonte kohale , et koondada maapõue vägesid ; siia on kogunenud teadmised ja riistad , mida ta oli näinud , ent mille otstarvet ja vajalikkust polnud seni veel mõistnud . </s> </p>
<p> <s> Zmai oli leidnud Blagomiri maharaiutud käe . </s> <s> Oli sellega midagi ette võtnud , seejärel maha matnud , aimates , et Kandis selle kunagi avastab . </s> </p>
<p> <s> Surnu ütleb : naine vajab kätt . </s> <s> Jah , Kandis mõistis , milleks tal võib vaja minna oma mehe kämblaluid . </s> <s> See saab olema raske ja hädaohtlik . </s> <s> Aga see saab olema . </s> </p>
<p> <s> Leiab ise riistad . </s> <s> Sel ööl ta magama enam ei läinudki . </s> <s> Riistad ta leidis . </s> <s> Jäi veel leida sõnad . </s> </p>
<p> <s> Kui Blagomir ärkas , nägi ta voodiserval kurnatud näoga Kandist . </s> <s> Naine silmitses teda murelikult ja mängis sõrmusega . </s> <s> Ja enne kui mees midagi küsida jõudis , ütles Kandis : </s> </p>
<p> <s> " Ma olen nõid , kallis . " </s> </p>
<p> <s> Blagomir haigutas ja noogutas . </s> <s> " Zmai teadis seda . </s> <s> Sellepärast ... " </s> </p>
<p> <s> " Sellepärast elan ma siin majas , mis on ehitatud kohale , veesoonte ristumispaigale , kust kiirgab headust ja tarkust , ning ainult nõid võib selle ära tunda . </s> <s> Zmai oli leidnud su käe - selle siin - ning jättis minule avastamiseks . </s> <s> Ta oli matnud luud sõõrikujulisse tammikusse , otse selle keskele . </s> <s> Ma tundsin selle ära . " </s> <s> Kandis ulatas mehele käelaba ja sõrmuse . </s> <s> " Ta ei rääkinud sulle sellest , ega ju ? " </s> </p>
<p> <s> " See ... on minu käsi ? " </s> <s> Blagomir võttis ebaledes pakutu , uuris seda võõristavalt . </s> </p>
<p> <s> " Jah , ma tunnen nii . </s> <s> Ja sinu sõrmus . " </s> </p>
<p> <s> " Miks pidi Zmai need sulle jätma ? " </s> </p>
<p> <s> " Milleks Zmai üldse midagi tegi ? </s> <s> Ta elas ainult Pärnaorule . </s> <s> Blago , ma tunnen , et hädaoht läheneb , ja võib-olla Zmai tundis seda ka . " </s> </p>
<p> <s> Nad vaikisid mõlemad . </s> <s> Siis mees küsis . </s> <s> " Millisest hädaohust sa räägid ? " </s> </p>
<p> <s> Naine kõhkles pikka aega . </s> <s> " Sa ei pea mind uskuma ja ma ei tahakski sulle rääkida . </s> <s> Aga midagi ma juba tean ja ei kavatse seda sinu eest varjata . </s> <s> Need , kes sundisid sind oma kätt maha raiuma , on teel Pärnaoru poole . </s> <s> Ehk mitte homme või nädala pärast , aga enne talve kindlasti on nad siin lähedal . </s> <s> Kui sa ise ei tea , et pead kätte maksma , siis see valu , mis on käes ja nendes luudest , lausa kisendab tasumise järele . </s> <s> Oh , kallis , " ja enam ei suutnud naine end tagasi hoida ja viskus nuttes mehe käte vahele , " ma juba kuulen ja tunnen ja haistan rohkem , kui ma tahaksin . </s> <s> Ma pole enam see , kes olin , ma ootan sinult last . " </s> </p>
<p> <s> Uus veri , meenutas Blagomir Zmai sõnu , veri mäletab . </s> <s> Ja siis rabasid teda Kandise sõnad , et teda sunniti oma kätt maha raiuma . </s> </p>
<p> <s> Sõnumid hädaohust jõudsid Pärnaoru maadele kahe nädala pärast . </s> <s> Esmalt teatasid Katlaoru mehed , et kulleritelt saadud kuulduste järgi on pealetungiv Arasthavani malev lähenemas ning Handridist on sellele linna kaitsjad vastu saadetud . </s> <s> Siis tulid teated , et veelgi kaugemal on nähtud mägedesse pakku minevaid põgenikke , kelle majad olid maha põletatud ja toidukraam röövitud . </s> <s> Kuninga ratsavägi oli möödunud Sooääre maadest , seal laagrisse jäänud ja kaks päeva kohalike naiste kallal vägivallatsenud . </s> <s> Naiste kaitseks väljaastunud mehed raiuti tükkideks - pärast seda , kui nad olid kinni seotud ja sunnitud vägistamist pealt vaatama . </s> <s> Kuninga mehed tegid seda ? </s> <s> Jah , kõneldi , kuninga palgatud ratsavägi kuskilt metsikult ülemere saarelt . </s> <s> Neile antud luba omal käel kõike ettejuhtuvat sõjasaagiks võtta , kuna Rayanosel on vähe , millega maksta . </s> <s> Arasthavani aga kavaldab ja otsib paremat paika otsustavaks lahinguks , enne kui võitjana Handridi peale marssida . </s> <s> Printsi vägevusest ja vaprusest räägitakse lõuna pool legende - tema malev kasvab kui mägedest veerev lumepall ning isegi kõige truumad trooni alamad on end tema poole pööranud . </s> <s> Vaid uhke ja iseolemist armastav Bingeni hertsog pole veel otsustanud , kelle poolele asuda . </s> </p>
<p> <s> Dvaion ja Blagomir kutsusid taas kokku nõukogu . </s> <s> Tosina küla vanemad tulid kohale ja lubasid anda oma mehi ühisesse maakaitseväkke . </s> <s> Kokku loeti Blagomiri alla ligi nelisada meest ja nende kogunemine määrati Salizmaki kantsi juurde . </s> <s> Seal asus vägi laagrisse , sealt korraldati piilurite käike üle maa . </s> <s> Lepiti kokku - kui emb-kumb vägi palub toidumoona , siis seda antakse . </s> <s> Hulkuvad palgasõdurite salgad - isegi kui nad pole veel kellelegi kurja teinud - aetakse minema . </s> <s> Igasugusele röövimisele ja vägistamisele aga hakatakse vastu . </s> </p>
<p> <s> Esiteks tuli vastupanu osutada samale ratsaväele , mis oli rüüstanud Sooäärt . </s> <s> Neid olid viiskümmend meest , kui nad Katlaoru peale liikusid ; ainsa eesmärgiga - röövida ja vägistada . </s> <s> Teravaotsaline tara tuli salgapealikule üllatusena ning ta lasi sellele kiiresti tuli otsa panna . </s> <s> Järgmine üllatus oli , et küla osutus tühjaks . </s> <s> Saarlased kehitasid õlgu ja asusid toidukraami kokku ajama . </s> <s> Hobused keeldusid põlevast taraväravast läbi minemast . </s> <s> Katlaorg kaotas tara , mida oli võimalik kiiresti üles ehitada , ent võitis viiskümmend hobust . </s> <s> Saagiga külast lahkuvatele ratsuritele - kui nad avastasid tabuuni valvama jäänud kümmekonna mehe surma - sadas ootamatult kallale mitmesajapealine raevunud sõjasalk Blagomiri juhtimisel . </s> <s> Vange polnud neil tarvis . </s> </p>
<p> <s> Rayanose poolt palgatud Tekhumanthuki sõdalased pidid ühinema kindral bel Gladyose väegrupiga Sparra tasandiku lähedal , ent enne otsustasid nad toidumoona , mida Rayanos polnud andnud , hankida lähedalasuvatest küladest . </s> <s> Palgasõdureid oli kakssada ja enne kui maakaitsevägi neile jaole jõudis , olid nad jõudnud rüüstata Laanemetsa küla . </s> <s> Väikesearvulise ratsaväe rünnakut lagedal väljal pidasid nad esialgu Arasthavani kallaletungiks . </s> <s> Kiiresti varjusid nad metsa , kus siis varitsuse ohvriks langesid . </s> <s> Pooled tekhumanthuklased pääsesid , tagastades röövitud kraami . </s> <s> Teisest poolest uputati enamik sohu , ülejäänud raiuti surnuks . </s> </p>
<p> <s> Rayanose kõrvu jõudsid kuuldused , et Salizmaki maadel tegutseb Arasthavani mahitatud talupoegade armee . </s> <s> Ta saatis ühe salga karistusülesandele , ent see kohtus Arasthavani peavägedega ja pöördus tagasi . </s> <s> Rayanose malev hakkas vennale vastu liikuma . </s> <s> Lahing pidi toimuma Ialgatore väljal . </s> </p>
<p> <s> Blagomir ei teadnud , kuigi aimas , miks tema naine alati öösel voodis ei ole , miks ta kuuleb läbi une tasast askeldamist ja miks tema unenäod vahel nii valusad ja piinavad on . </s> </p>
<p> <s> " Ma tahan ainult leida ja aidata , " rääkis Kandis . </s> <s> " Sel kõigel peab olema mingi tähendus , seda peab millekski vaja olema . </s> <s> Maailmas pole ühtegi jõudu , mis annaks sulle mälu tagasi . </s> <s> Aga kui Zmai midagi plaanitses , oled just sina kõige võti . </s> <s> Luba mind , palun . " </s> </p>
<p> <s> Blagomir lubas tal ennast öösel nõiduda . </s> </p>
<p> <s> Kui piilurid silmasid järjekordseid vaenutsevate poolte malevaid , kogunes maakaitsevägi Pärnaoru lähistele . </s> <s> See oli sõjaväe kogunemine - tuldi moonavankritega , üksustesse jagunenult , tuldi võitlema . </s> </p>
<p> <s> Väepealikud ja külavanemad kogunesid nõukokku . </s> <s> Rääkis Dvaion : " Ma arvan , et me oleme igaüks eraldi jõudnud sellele tõdemusele , millest ma nüüd rääkima hakkan . </s> <s> Et isandata elada on hea küll , kuid mitte nii hea kui hea isandaga . </s> <s> Meid on nüüd kolmteist küla ja me oleme hästi hakkama saanud , oleme võitnud oma vaenlasi ja kasvatanud rikkust ; meil on rohkem lapsi ja me tunneme , et vabadus tähendab üle kõige vastutust nende tuleviku eest . </s> <s> Aga kindlasti ei jää see kestma , et Salizmaki kantsi ei asugi keegi elama , et meid jälle ühe mehe võimu alla ei heideta . </s> <s> Meil on sõjavägi ja see on seni olnud võitmatu sõjavägi . </s> <s> Palju lahinguid on ta pidanud , ent veel mitte kõige tähtsamat . </s> <s> Ja see on - võidelda , võita ja teha seda võitja poolel . </s> <s> Te olete kindlasti kuulnud , et Arasthavani on lubanud maatüki kõigile neile , kes tema eest võitlevad . </s> <s> Kui palju võib ta siis anda armeele , kes tema eest võidab ? </s> <s> Ma ei räägi kerge südamega , sest tean , et paljud teist ei tule tagasi . </s> <s> Aga neid , kes ei tule , jääme me igaveseks mäletama ja austama . </s> <s> Aga oma viimasel hetkel peavad nad teadma , et naasnud oleksid nad vabale maale . </s> <s> Kui te olete minuga nõus , siis olge ka selles , et kedagi ei saa sundida minema sõjaväljale . </s> <s> Kes eelistab koju jääda - ja ka mina olen sõdimiseks liiga vana - teadku , et põlgus langeb ainult reeturite ja argpükside peale , mitte nende peale , kes teavad , et adra taga on neist rohkem kasu kui sõjaväljal . " </s> </p>
<p> <s> Mustasaare Vanzo lausus : " Me tulime siia kolmekümne sõjamehega , Dvaion , ja meil kõigil on kaasas tammepuust kilbid ja Pärnaoru Maltuse õpetuste järgi taotud mõõgad , mida meie igivana tark Saymon on vaenlase tapmiseks mananud . </s> <s> Me tulime võitlema , sest teame , et võidelda tuleb koos ja ühise jõuga ja siis , kui on õige aeg . " </s> </p>
<p> <s> Suurpaasmäe Levan : " Liiga hästi mäletame me Rayanose röövellikke makse ja tema palgasõdurite hirmutegusid . </s> <s> Miks röövib kuningas meilt eelviimase , et maksta sellega röövlitele , kes võtavad viimase ? </s> <s> Me poleks tulnud , kui mitte Arasthavani lubadus anda maad . </s> <s> Kõigel on oma hind , ka vabadusel , ja selle eest läheme me sõtta . " </s> </p>
<p> <s> Meremäe Kondro : " Meie malev on koos . </s> <s> Lähemate päevade jooksul pole meil karta palgasõdurite rüüsteretki . </s> <s> Nõudkem maapõue jõududelt õnne , et pärast lahingut Ialgatores poleks meil vaja astuda vastu röövlitele ja et kõik saaksid sõdimise asemel tegelda oma pere toitmisega . </s> <s> Praegu aga pole meil muud võimalust . </s> <s> Sõtta ! " </s> </p>
<p> <s> Ka teised külavanemad tõusid püsti ja kiitsid Dvaioni nõu . </s> <s> Keegi ei pöördunud koju tagasi . </s> <s> Kui mehed üle loeti , sai neid nelisada kaksteist , lisaks malevapealik Blagomir . </s> <s> Viimane puhkus , lõkked sütel küpsevate lammastega , viimased veinisõõmud . </s> <s> Blagomir istus teiste pealikega lõkke ääres , kavandas hommikust teekonda , kui pimedusest ilmus tema kõrvale Kandis . </s> </p>
<p> <s> " Ma tulen sinuga kaasa , " ütles ta lihtsalt ja tundis endal ülejäänud meeste üllatusest tulvil pilke . </s> </p>
<p> <s> " Kandis , " sõnas Dvaion kiirelt , " meil on praegu tähtis nõupidamine ja ... " </s> </p>
<p> <s> " Siis oleksite pidanud mind varem kutsuma , " nähvas naine . </s> <s> " Mõtlete , et külanõial pole paremat teha kui vitsaga kaevukohta otsida ja keldrist mädanikku välja posida ? </s> <s> Ma ei tulnud muide küsima , ma tulin ütlema , et Zmai tahtis , et ma sinuga kaasa läheksin . " </s> </p>
<p> <s> " Ma tahangi , et sa kaasa tuleksid , " vastas Blagomir . </s> <s> " Aga sind kaitstes on mul raske võidelda . " </s> </p>
<p> <s> " Oh , ma vist unustasin öelda , et ma juba määrisin ammu õliga sisse ja küll ma juba ise leian lahingupaigal mõne hea koha , kust sind sellega selja tagant löövate vastaste eest kaitsta , " märkis Kandis , ent ta silmades ei põlenud ühtegi lõbusat tulukest . </s> <s> " Nelisada kolmteist meest ja üks naine , " lisas ta . </s> <s> " Kui sellest ei piisa võitmiseks , siis ma ei tea , millest üldse piisaks . </s> <s> Tuled sa , Blago , ööseks koju magama või jääd väljale ? " </s> </p>
<p> <s> " Väljale , " ütles Blago . </s> <s> " Sa tead küll , miks . " </s> </p>
<p> <s> Muidugi Kandis teadis . </s> </p>
<p> <s> Neljasaja kolmeteistkümnel mehel oli kakssada hobust või muula , millest nelikümmend vedasid vankreid . </s> <s> Ratsavägi liikus salga eesotsas ja paarkümmend ratsurit külgedel luurajatena . </s> <s> Nende juurde jõudsid ka esimestena piilurid , kes tõid teateid vaenuvägede kohta . </s> <s> Arasthavani malevat oli silmatud päevateekonna kaugusel idas , see polnud veel lahinguväljani jõudnud . </s> </p>
<p> <s> Iga mees oli oma kodukohast kaasa võtnud kivi . </s> <s> Nelisada kivi pole just palju , ent igaüks jättis kivi maha külade ühise piiri servale , enne kõnnumaad , mille lõpust algab Sparra väli . </s> <s> Ligi pool tuhat kivi jäi mälestama neid , kes siit enam tagasi ei tule , ning tähistama soovi elada ja surra vabana . </s> <s> Kivikangur jäi ootama tagasitulijaid . </s> </p>
<p> <s> Esimese salgaga kohtus ühisvägi siis , kui nad olid ületanud Sparra välja , mis endiselt toimunud lahingu märke kandis . </s> <s> See oli kaugelt lõunast , kunagiste Rayanose maade pärit krahv Jacy üksus , mis oli ootamatult Tekhumanthuki palgasõjaväe otsa sattunud . </s> <s> Võõramaalastele maksti peade eest ja nende arv ületas Jacy salga oma kolmekordselt . </s> <s> Jacy oli asunud mässava printsi poolele ja palgavägi teadis seda . </s> <s> Lisaks peadele võtsid palgasõdurid trofeedeks veel muid ihuliikmeid . </s> <s> Vaevu pääsenud Jacy salk oli liiga väsinud ja kurnatud , et maakaitseväe ilmumise peale isegi relvi haarata . </s> </p>
<p> <s> " Me võitleme printsi poolel , " hüüdis Blagomir neile , kuna oli ära tundnud karukujutisega lipu , mida üks haavatu endiselt järele lohistas . </s> </p>
<p> <s> " Siis minge ja tehke seda , " kõlas vastuseks leitnandilt , salgajuhilt . </s> <s> " Meie ei jõudnud printsini ja praegu loodame ainult , et ehk õnnestub kunagi kätte maksta krahvi ja teiste langenute eest . " </s> </p>
<p> <s> " Palju teid langes ? " </s> </p>
<p> <s> " Üle viiekümne mehe . </s> <s> Ja vangivõetuid ei saanud me kuidagi aidata . " </s> </p>
<p> <s> " Vange ? " kortsutas Blagomir kulme . </s> <s> " Teilt võeti vange ? " </s> </p>
<p> <s> " Rayanos maksab peade eest . </s> <s> Räägitakse , et elusate vangide peade eest rohkem , sest neid laseb ta tõrksates külades hukata ; ajab vange ristteedel teibasse ja riputab maharaiutud päid kõikjale hirmutamiseks . " </s> </p>
<p> <s> " See peaks ju sundima kõiki tema vaenlasi lõpuni võitlema ? " </s> </p>
<p> <s> " Nad ei võidelnud ! " röögatas leitnant vihaselt . </s> <s> " Need kärnased Tekhumanthuki koerad ei võidelnud , nad lõikasid meie üksuse pooleks ja võtsid ühe osa piiramisrõngasse , sundides neid alla andma või ennast tapma . </s> <s> Teise poole lõid nad maha ja ainult meie saime põgenema ... " </s> </p>
<p> <s> " Krahv ? " </s> </p>
<p> <s> " Võeti vangi , juhul kui ta ei jõudnud end pistodaga surnuks torgata . </s> <s> Kes te ise olete ? " </s> </p>
<p> <s> Ja Blagomir seletas , et nad on kolmeteistkümne vaba küla ühismalev , mis on otsustanud end Arasthavani teenistusse pakkuda . </s> <s> Ja nagu näib , on neil võimalus sellega kohe peale hakata . </s> <s> Kes mõõka jõuavad hoida , võivad nendega kaasa tulla , ülejäänud saavad Pärnaorust abi ja ravi . </s> </p>
<p> <s> " Tekhumanthuklasi on mitusada meest , " kõhkles leitnant , " ja nad kõik on elukutselised . " </s> </p>
<p> <s> " Ja meie küladele palju kannatusi põhjustanud , " lisas Blagomir . </s> <s> " Paarisajast palgasõdurist saame me jagu küll . </s> <s> Endast arvukamat jõudu nähes ei kipu nad võitlusesse , sest vange sealt palju ei võta . </s> <s> Kas sa näitad teed ? " </s> </p>
<p> <s> Jacy salgast tuli kaasa kakskümmend kolm meest ; malev liikus lahingupaigale , kust leidis mitukümmend peata laipa . </s> <s> Verejälgi ja tallatud rada mööda ruttas malev edasi . </s> <s> Suitsusambad hakkasid juba kaugelt silma , üks teeäärne küla oli põlema süüdatud . </s> <s> Käänaku tagant kostis kisa ja hala , sellele järgnes paarkümmend inimest - peamiselt naised ja lapsed , osa neist verised , kes viimast jõudu kokku võttes põgenesid . </s> <s> Uusi sõjamehi nähes nad peatusid - algul hirmunult , ent said siis aru , et need pole palgasõdurid , pigem harilikud külamehed . </s> </p>
<p> <s> Naistele anti juua ja nad jutustasid , et Tekhumanthuki röövlid ilmusid ootamatult nende külla , kaasas vangid . </s> <s> Kuninga saadik oli andnud neile käsu vangid elusalt põletada - koos külaga , sest selle isand markii bel Nayser oli hiljuti printsi poole üle läinud . </s> <s> Osa inimesi jõudis põgeneda , osa mitte . </s> <s> Sõdurid hakkasid majadest kraami otsima , kes ette jäi , löödi lihtsalt maha , põgenikke nad jälitama ei hakanud . </s> </p>
<p> <s> Küla piirati ümber . </s> <s> Blagomir jagas maleva viide ossa ja seadis nende etteotsa Jacy salga paremad mehed . </s> <s> " Taplus tuleb nagu Karujoal ! " hüüdis ta enne lahingut . </s> <s> " Need mõrtsukad on ise endale tulesurma valinud . </s> <s> Rünnake kahekesi ühte meest - kui lööte , lööge surnuks , põgenikke mitte minema lasta , nende koht on heinaküünis , millele nad praegu tuld otsa panevad ! " </s> </p>
<p> <s> Paarisajast väsinud palgasõdurist , kes olid küla arvel endale päeva esimese veini lubanud , polnud tõesti vastuhakkajaid . </s> <s> Rünnakut nähes mõtles nende pealik esialgu rahu teha , karjus , et annab vangid välja , kuid oli juba liiga hilja . </s> <s> Neli vangi olid nad jõudnud elusalt põletada , õhus levis hirmusegust kärsahaisu , majade vahel vedelesid tapetud külaelanikud ja verised oigavad naised . </s> <s> Oma ihade rahuldamiseks polnud palgasõdurid põlanud ka kõige nooremaid ega vanemaid - Blagomiri malev maksis kätte kõige kurja eest , mida nende küladele tehtud oli . </s> </p>
<p> <s> Mõned tekhumanthuklased pääsesid siiski põgenema ja tõenäoliselt tänu nendele sai Blagomiri hüüdnimeks Ühekäeline Lihunik . </s> <s> Tõsi , külarahvas kutsus teda Ühekäeliseks Kättemaksjaks ja krahv Jacy , kes sõna otseses mõttes tuleriidalt päästeti ja kel Kandis , külatohter , ja leitnant öösel kõrbenud jala maha saagisid - Minu Päästjaks . </s> <s> Tekhumanthuki salga pealik lohistati haavatuna teiste sõdurite juurde põlevasse küüni , ta ingus , halises ja palus armu ja kõige kõvemini prõmmis ta seestpoolt vastu suletud ust , ning viimaste sõnade järgi , mis kostsid , arvasid külaelanikud , et pealik läks enne surma hulluks . </s> <s> Neil polnud selle üle hea meel . </s> </p>
<p> <s> Blagomiri malevast oli langenud kaheksateist meest , ent nende asemele asusid Jacy mehed ja kümmekond päästetud külast . </s> <s> Nad ei jäänud puhkama , vaid kiirustasid edasi - sinna , kus pidid asuma Arasthavani väekoondis ja prints ise . </s> <s> Vankrid täideti külast antud moonaga , mida pakuti rohkem , kui nad oleksid jõudnud ära viia . </s> <s> Hukatud palgasõdurite relvastus oli nende sõjasaagiks - siin oli kuhilais ammunooli , turviseid , mõõku , pistodasid , lühikesi piike , rõngassärke , tapreid , hellebarde ja kiivreid . </s> <s> Varavalges liikus malev edasi , Jacy leitnant ajas oma hobuse Blagomiri ja Kandise kõrvale . </s> <s> Mõnda aega ratsutasid nad vaikides , saatjaks ainult maleva ratsude kabjatümpsud , varahommikuste lindude hõiked , vanrikägin ja sadade meeste sammud liivasel metsateel . </s> <s> Lõpuks küsis leitnant : </s> </p>
<p> <s> " Su nimi on Blagomir ? </s> <s> Lihtsalt Blagomir ? " </s> </p>
<p> <s> " See on mu nimi , " vastas Blagomir . </s> <s> " Lihtsalt . </s> <s> Ja sina oled ? " </s> </p>
<p> <s> " Reik . </s> <s> Reik Dungraim . </s> <s> Mis asi on kolmeteistkümne vaba küla ühismalev ? " </s> </p>
<p> <s> Blagomir seletas , nii nagu oskas . </s> <s> " Algul oli see lihtsalt maakaitseks , mäed olid röövleid täis ja sõdade käigus hulgub ikka igasuguseid tõprajõuke ringi . </s> <s> Aga nüüd on see jõud , nagu isegi nägid . </s> <s> Oma küla ja maja eest tuleb võidelda ka kodust kaugemal ja seda me teemegi . " </s> </p>
<p> <s> " Nii et su küla , maja ja kodu on seal ... kuidas sa ütlesidki ... </s> <s> Pärnadeorus ? " </s> </p>
<p> <s> " Jah , Pärnaorus . </s> <s> Kandis , minu naine , on siin ja meie kodu seal . " </s> </p>
<p> <s> " Sa oled sealt pärit ? " </s> </p>
<p> <s> See oli Kandis , kes ütles : " Blago on sündinud siit kaugel . </s> <s> Ma näen , et sa sihid oma küsimustega sellele , et mu mees pole hariliku talupoja moodi . </s> <s> Jah , ei ole küll . </s> <s> Ta on rüütel ja aadlik , kuid kõik tema tiitlid ja varandused on kadunud , ta võitleb nüüd teiste õnne ja vabaduse eest . </s> <s> Pead sa seda kõike kindlasti teadma , Reik ? " </s> </p>
<p> <s> " See on mulle lihtsalt väga suur au sellise vapra pealiku juhtimise all sõdida . </s> <s> Krahv Jacy on muidugi ka hea isand , aga ma arvan , et Blagomiriga poleks juhtunud nii , nagu temaga , " kostis leitnant Reik , kuigi oleks silmnähtavalt rohkem Blagomiri päritolu kohta teada tahtnud . </s> </p>
<p> <s> " Sa ju näed , et mul on üks käsi puudu , " mühatas Blagomir . </s> </p>
<p> <s> " Ma pole iial näinud kedagi niimoodi võitlemas - mõõgatera seotud käekondi külge . </s> <s> Sa olid nagu vikatiga deemon , külvamas hävingut ja surma , nad hoidsid sinu eest kaugemale , kuid see neid ei päästnud . </s> <s> Sinu vasak käsi , olgugi et poolik , on ikkagi kõige võimsam ja tugevam , mida ma kunagi lahingus näinud olen . " </s> </p>
<p> <s> " Ma ei ole mingi deemon . </s> <s> Lihtsalt teistmoodi pole mõtet võidelda . " </s> </p>
<p> <s> " Ilmselt kuningas võttis sult maad ja tiitlid , kui sa tema vastu pöörasid ? " küsis Reik . </s> <s> " Ja sa võitled , et neid tagasi saada ? " </s> </p>
<p> <s> Jälle sekkus Kandis : " Me võitleme vabaduse eest , minu mehe tiitlid seda ei too . " </s> </p>
<p> <s> Malev - puruväsinud ja magamata - jäi laagrisse mõni tund enne kohtumist printsi eelväega . </s> <s> Paar tuhat meest olid teinud pika ja kiire rännaku ning nüüd ootasid nad Arasthavani peaväge järele , sest kõikjal olid nad kuulnud , et Rayanose armee on lähedal , näinud põgenikke ja põletatud külasid . </s> <s> Ometi leidsid nad ühe puutumatuna ja tühjendasid seda . </s> <s> Kuna küla oli printsi vasalli maadel , siis oli antud käsk elanikke mitte puutuda , ent vajalikku toidukraami ja loomi ei tohtinud sõdalastele keelata . </s> <s> Kindral Mentzen ei lubanud kellelgi laagrist lahkuda , sest vaenlane võis olla lähedal . </s> <s> Ometi olid mõned naistenäljas sõdurid retke ette võtnud . </s> <s> Tulemuseks oli lööming külameestega . </s> </p>
<p> <s> Mentzenile toodi sõnumeid lähenevast malevast just siis , kui ta sadulas istudes poomist juhatas . </s> <s> Ümbritsetuna valvesõduritest , lähenes Blagomir viie pealikuga kindralile . </s> <s> Kindral käskis poomisega oodata ja pööras hobuse ümber . </s> <s> Blagomir ratsutas talle lähemale ja tegi viisaka , ent vaoshoitud kummarduse - nagu võrdne võrdsele . </s> <s> Kindral noogutas vastuseks . </s> <s> " Mingi maakaitsevägi ? " küsis ta . </s> <s> " Mis see on ja kui suur ? " </s> </p>
<p> <s> " Nelisada meest . </s> <s> Tulime , et võidelda printsi poolel , " kostis Blagomir . </s> <s> " Vägi on laagris teisel pool küngast . </s> <s> Oleme väsinud ja peame puhkama . " </s> </p>
<p> <s> " Ja sina oled selle juht ? " </s> </p>
<p> <s> " Pärnaoru Blagomir on mu nimi . " </s> </p>
<p> <s> " Hmm . </s> <s> Näib , nagu ma oleksin sellest midagi kuulnud . </s> <s> See vägi pärineb vist hertsog Manzoni maadelt ? </s> <s> Meil oli printsiga sellest juttu ; ja oleks hertsog veel elus , siis laseks prints ta hukata , et ta sellist malevat on varjanud . " </s> </p>
<p> <s> " Hertsog pole midagi varjanud , " vastas Blagomir tõredalt . </s> <s> " Me kõik oleme lihtsad talupojad , kes kodu kaitseks relva kätte võtnud . " </s> </p>
<p> <s> " Talupojad ? " mühatas kindral üllatunult . </s> <s> " Sa ei paista just möldri moodi välja . " </s> </p>
<p> <s> " Näidake meile ette seitsesada kuninga palgasõdurit ja me lööme neid . </s> <s> Me oleme lahingutes karastunud ja seni veel mitte ühtegi kaotanud . " </s> </p>
<p> <s> " Rõõm kuulda . </s> <s> Hei , teie seal , " kindral pöördus ja vaatas võllapuude poole . </s> <s> Neli verist meest olid viidud silmuste alla ja ootasid oma saatust . </s> <s> " Tõmmake nad nüüd oksa . " </s> </p>
<p> <s> " Poote väejooksikuid ? " küsis Blagomir külmalt . </s> </p>
<p> <s> " Need on kaks minu sõdurit , kes astusid käsust üle ja läksid külla naisi otsima . </s> <s> Ja kaks talumatsi , kes neile vastu hakkasid . </s> <s> Mõlemalt poolelt oli veel üks , ja kui nad juba surnud poleks , kõlguksid nad samamoodi võllas . " </s> </p>
<p> <s> " Mispärast talumehi puua , nad ju ainult kaitsesid oma naisi ? " </s> </p>
<p> <s> " Õpetuseks . </s> <s> Teistele . </s> <s> Keegi ei tapa mu sõdureid karistamatult ja keegi ei astu üle mu käsust laagrist mitte lahkuda . " </s> </p>
<p> <s> Neli meest topiti silmustesse . </s> <s> Esimesel , välimuse järgi sõduril , haarasid kaks poojat jalgadest kinni , teised vinnasid köie üle oksa pingule , siplev ja röökiv mees tõusis õhku . </s> <s> Kindral haaras tupest mõõga , tõstis selle õhku ja langetas . </s> <s> Poodu jalgadest lasti lahti , kostis raksatus ja juba ta siples õhus , käed selja taha kinni seotud , tõmbles ja rahunes kiiresti . </s> </p>
<p> <s> " Järgmine , " käskis kindral ja samas tormasid sõdurite rivist läbi puude alla viis-kuus külanaist - nuttes , halades , karjudes ja anudes viskasid nad end kindrali hobuse ette porri , embasid ratsu jalgu , küünitasid käsi kindrali poole , pakkusid ja lubasid kõike . </s> </p>
<p> <s> Jooksuga lähenes neile kapten , süüdlaslik ilme näol . </s> <s> " Andestust , teie kõrgeausus , " hüüdis ta . </s> <s> " Mehed ei söandanud neid lüüa , ja ma ... " </s> </p>
<p> <s> " Mis sõjavägi see meil selline on ? " röögatas kindral , sundis hobust taganema ja nähvas ühele külanaisele piitsaga . </s> <s> " Mida need hulgused tahavad ? " </s> </p>
<p> <s> " Oh , isand , halastage , heitke armu ... " halasid naised . </s> </p>
<p> <s> " See üks seal , " sõnas kapten ja viipas peaga poojate poole , " on miski külavanem ja selle naise mees . " </s> </p>
<p> <s> " Koristage nad siit ! " </s> </p>
<p> <s> " Oodake , kindral ! " </s> <s> Blagomiri hääl oli nii käskiv ja jõuline , et sõdurid , kes naiste poole tormasid , et neid kindralist eemale kiskuda , seisatasid . </s> <s> Ka naised ajasid end porist püsti . </s> <s> Neli vanemat ja kaks nooremat , võis nüüd näha , rebenenud riietega , üleni mudased , verised ja hirmust poolsegased . </s> </p>
<p> <s> " Kuulake nad ära , Mentzen ! " ütles Blago veel kord , pöördudes kindrali poole ilma tiitlita . </s> <s> " Te hakkate pooma nende mehi . </s> <s> Aga kuulake enne nende naised , mis neil öelda on . " </s> </p>
<p> <s> Kõik seisid tummalt . </s> <s> Mentzen lähenes Blagomirile . </s> <s> Ta nägu ei väljendanud ei raevu ega viha . </s> <s> Ta ratsutas Blagomirile väga lähedale , tõi oma näo peaaegu tema oma vastu ja ütles siis , nii , et keegi teine seda ei kuulnud : </s> </p>
<p> <s> " Kuule , sina . </s> <s> Mölder või sepp või mis asi sa olidki . </s> <s> Kui ma ei teaks , et mul on vaja neljasadat meest langenute asemele , siis oleksid sa praegu järgmine , kes sinna võllasse läheb . </s> <s> Ma mõtlen seda kuradima tõsiselt , sest praegu käib sõda . </s> <s> Ma ei poo neid mehi rahuliku südamega , aga mitte keegi , kas saad aru , mitte keegi ei tapa minu sõdureid karistamata . </s> <s> Oleksid need naised teinud enne kõva kisa ja saatnud vahtkonna järele , poleks nende mehi seal praegu kõlkumas . </s> <s> Aga ei - nad hakkasid vastu . </s> <s> Ise . </s> <s> Nad tulid oma hangude ja harkidega minu sõdurite kallale . " </s> </p>
<p> <s> " Nii et sa karistad neid vapruse eest ja et nad võitlesid oma õiguste nimel ? " </s> </p>
<p> <s> " Minu sõdureid ei tapa keegi ! </s> <s> Veel üks sõna ja ma annan käsu , et sina ... " </s> </p>
<p> <s> " Kuula nüüd mind , " sõnas Blagomir ja pani parema käe kindrali õlale . </s> <s> Ilmselt ta pitsitas seda veidi , sest Mentzeni nägu tõmbus valugrimassi . </s> <s> " Esiteks , ma pole mölder , vaid kõrgest soost nagu sinagi . </s> <s> Teiseks - kui annad käsu mind puua , pole sa homseks ilma mitte neljasajast minu mehest , vaid lisaks nendele ka tuhandest enda omast . </s> <s> Ja ma ei arva , et see printsile meeldiks . </s> <s> Kolmandaks - on nendel inimestel täpselt sama palju lubatud end kaitsta , kui sinul . </s> <s> Sa karistad neid vapruse eest , nagu ka neid naisi , kes julgesid ilmuda siia sinu palge ette . </s> <s> Ma ei saa sind käskida neid mehi mitte puua , kuigi ma seda väga tahaksin . </s> <s> Aga ma ütlen sulle , Mentzen , et sa võitled vales kohas , valede inimestega ja valel ajal. </s> <s> Kuula nad ära ! " </s> </p>
<p> <s> Eemalseisjaile paistis , et üks väepealik oli teisele lihtsalt sõbralikult käe õlale pannud ja et nad olid pisut omavahel vestelnud . </s> <s> Blagomir astus kindralist eemale ja too , olles mõned hetked järele mõelnud , viipas , et naised tema juurde toodaks . </s> </p>
<p> <s> " Te tulite paluma oma meeste eest ? " küsis ta väga kõlaval häälel . </s> </p>
<p> <s> Vastuseks vallandus hädakisa ja anumised . </s> <s> " Las räägib üks ! " käratas kindral . </s> </p>
<p> <s> Ja üks naine rääkis . </s> <s> Ta kogus end ja läbi pisarate kiitis ja ülistas vaprat kindralit ja tema sõjaväge , kuni jõudis lõpuks selleni , et tema mees - kes on pere ainuke toitja - läks lihtsalt kaitsma oma ainsa tütre au , sest kaks neist olid juba palgasõdurite poolt alandatud ja tapetud . </s> <s> Nende küla on mitmeid kordi röövitud ja iga kord on inimesi maha löödud ; nad olid nõus andma sõduritele kõike , et ainult nende elud ja ihu puutumata jäetaks , liiga palju on see üksildane , õnnetu ja vaene koht näinud häda , sõda ja viletsust ... </s> <s> Ja nad ei tahtnud tappa , vaid ainult sõdureid minema ajada ja ... </s> </p>
<p> <s> Kindral rehmas käega . </s> <s> " Te tapsite . </s> <s> Kuid hästi . </s> <s> Ma olen täna armuline . </s> <s> Ühe oma mehe olen ma juba poonud ja üks on langenud nii teie kui meie poolelt . </s> <s> Et keegi ei saaks öelda , et ma pole armuline ja õiglane , siis ühe teie mehe lasen ma puutumatult minema . </s> <s> Aga minu sõdurid tahavad vere vastu verd . </s> <s> Teine neist peab surema . " </s> </p>
<p> <s> Naised vakatasid hetkeks , kuid siis tõusis taas hädakisa . </s> <s> Jälle viskusid nad kindrali ratsu jalge ette ja keegi neist ei pannud tähele , kuidas Blagomir hobuse seljast hüppas ja võllapuude poole läks . </s> <s> Vasaku köndi külge seotud vahe mõõgatera vehkles vikatina läbi õhu ja kolm poomisnööri katkesid . </s> <s> Külamehed tormasid oma naiste juurde , ilmselt pidades Blagomiri Mentzeni isandaks . </s> <s> Vahisõdurid haarasid mõõgad ja astusid röögatusega Blagomiri poole , kes oli juba jõudnud küünarnukilöögiga ühe neist vastu puujuurikat lennutada ja tema mõõga oma paremasse kätte haarata . </s> <s> Viis Blagomiri pealikut , Reik nende seas , ajasid jalamaid hobused Blagomiri juurde , haljad mõõgad käes . </s> </p>
<p> <s> " Relvile ! " röögatas kindral . </s> <s> " Reetmine ! " </s> <s> Ja äsas jalaga ühele vabastatud külamehele . </s> <s> Mentzeni mehi oli ümberringi kümmekond , Pärnaoru maleva omi kuus , kuid juba tõstis üks neist sarve suule ja puhus kogunemishüüdu . </s> </p>
<p> <s> " Mentzen ! " hüüdis Blagomir . </s> <s> " Ma ütlesin , et ei saa sind sundida neid vabastama , kuid ei öelnud , et ma ei saaks nende vabaduse eest võidelda . </s> <s> Peatu , enne kui saadad oma mehi hukatusse ja hakkad võitlema vale vaenlase vastu ! " </s> </p>
<p> <s> " Reetur , jätis , kuradima hoorapojast mölder ! " röögatas kindral veel kord ja samal hetkel kaikus läbi metsaveere teine pasunahüüd . </s> <s> Ent see ei kostnud enam Blagomiri maleva harilikust jahisarvest , vaid korraga mitmest tromboonist , kostis kuninglikult ja võimsalt , täpselt nii nagu alati on heeroldid teada andnud kuningliku peaväe saabumisest . </s> </p>
<p> <s> Neli heeroldit ratsutasid kõrvuti teekäänaku tagant välja ning neile järgnes printsi värve kandev kerges turvistikus salk , hoides kõrgel punase varda ümber keerdunud mao kujutisega lippu . </s> <s> Ja nende järel valges rüüs valge hobune , seljas kõigi aegade kõige suurim , tugevam , võimsam , vapram vägilane , kõrgeauline prints , hiigelkasvu Arasthavani . </s> <s> Tema ratsu oli sama suur ja võimas kui ratsanikki , kes kandis valget mantlit , mille alt võis näha imekerget ja tugevat Risagni raudrüüd . </s> <s> Ülestõstetud visiiriga kiivri küljes lehvis valge kotkasulg , nii pikk , et puudutas hobuse laudjat . </s> <s> Liivasel teel kõlas raskete sõjaratsude kabjamüdin segiläbi raua kolksatustega , kui printsi ihukaitsevägi paistma hakkas . </s> <s> Ent siis nad peatusid , sest nii oli teinud nende pealik , ja väest eraldus rüütel , kes kiirel sammul lasi hobusel Mentzeni juurde traavida . </s> </p>
<p> <s> " Te pole saatnud Tema Kuninglikule Kõrgusele vahtkonda vastu ! " haugatas rüütel kindralile . </s> <s> " Teid karistatakse , Mentzen , ja karmilt . </s> <s> Aga nüüd - siin on teie kuningas , tervitage teda , nagu on sünnis . " </s> </p>
<p> <s> Kindral kargas hobuselt , pani mõõga tuppe ja jooksis printsi juurde , laskus tema ees ühele põlvele . </s> <s> Kuus naist ja päästetud mehed viskusid porisse näoli maha . </s> <s> Sõdurid seadsid end karreesse , seisid valvel ja tervitasid kuningat hüüdega . </s> <s> Ainult Blagomir ja tema leitnandid seisid võllapuude juures tummalt , vahetades üksteisega imestunud pilke ja peitsid tasahilju mõõgad tuppe . </s> </p>
<p> <s> " Teie Hiilgus , " pomises kindral . </s> <s> " Ma tervitan teid ... " </s> </p>
<p> <s> " Ma näen , et seda te teete , Mentzen , " vastas prints . </s> <s> Kannupoiss astus ta ratsu juurde ning aitas raudrüüs mehelt sadulast maha tulla . </s> <s> Kui prints maha hüppas , kõmas maa vastu . </s> <s> " Me pidime ise tee leidma ja kui poleks näinud teie lõkkesuitsu , siis eksleksime praegugi ringi . " </s> </p>
<p> <s> " Andestust , Teie Kõrgus , meid tabati ootamatult ... " </s> </p>
<p> <s> " Ärge hakake vabandusi otsima , Mentzen , ma tunnen teid . </s> <s> Alati on keegi teine süüdi . </s> <s> Kes siis seekord ? </s> <s> Need külanaised seal , kes näiksid teist paremini teadvat , kuidas oma isandat tervitada ? " </s> </p>
<p> <s> " Ma ... ma ... " pomises kindral , " mind tabati ootamatult , reetmine , Teie Majesteet . " </s> </p>
<p> <s> " Ma näen küll , et reetmine , " vastas Arasthavani kõrgilt . </s> <s> " Kuningale ei saadeta vahtkonda vastu . </s> <s> Selge reetmine . </s> <s> Aga te vist ei saanud aru , mida ma teile ütlesin , Mentzen ? </s> <s> Et need külamoorid teavad paremini ? " </s> </p>
<p> <s> Aeglaselt , tajudes endal oma sõdurite ja printsi saatjaskonna pilke , laskus kindral nüüd kahele põlvele , vaatas ringi , märkas printsi ilmet ja sättis end pikali . </s> <s> Nagu talunaised . </s> </p>
<p> <s> " Jah , nii on juba parem , Mentzen , " sõnas prints . </s> <s> " Ma näen , et te kahetsete . " </s> <s> Silmitsenud siis pikalt enda ees lamavat kindralit , ohkas ta , viipas käega , et kaaskond võib samuti ratsudelt maha tulla , astus edasi . </s> </p>
<p> <s> " Tõuske , kindral . </s> <s> Teie kahetsus on usutav . </s> <s> Vägagi . </s> <s> Nüüd räägite sellest reetmisest edasi . " </s> </p>
<p> <s> Alandatud kindral tõusis . </s> <s> Sel ajal kui Arasthavani silmitses ümbritsevaid inimesi , alustas Mentzen juttu . </s> <s> Ta seletas vihast kähedal häälel , kuidas oli toimetanud sõnakuulmatute hukkamist ja siis sekkus sellesse mingi mölder , näitas käega rahulikult langetatud päi seisva Blagomiri peale ja kõneles reeturlikust talupoegade väest . </s> <s> Nad astusid edasi , kuni jõudsid Blagomirini . </s> </p>
<p> <s> " Pärnaoru Blagomir ? " katkestas prints Mentzeni jutu . </s> <s> Kõnetatu tõstis pea ja vaatas julgelt printsile silma . </s> <s> " Teie Kõrgus , " ütles ta ja kummardas . </s> <s> Samuti tegid ka leitnandid . </s> </p>
<p> <s> " Ja kõik see jutt on tõsi ? </s> </p>
<p> <s> " See on tõsi , Teie Kõrgus . </s> <s> Välja arvatud see , et ma olen mölder ja et kavatsesin teid reeta . </s> <s> Me tulime oma väega , et teie omaga ühineda ja võidelda Rayanose vastu . " </s> </p>
<p> <s> " Nii , nii . " </s> <s> Arasthavani oli Blagomirist pea jagu pikem ja õlgadest laiem . </s> <s> Tema võimsast kogust kiirgas jõudu ja seletamatut julmuse lumma . </s> <s> Prints päästis lahti oma kiivri rihmad , kohemaid jooksis juurde keegi rüütel , kes aitas oma isandal raskest peakattest vabaneda . </s> <s> Higine nägu , mis nüüd tuule hellitust nautis , oli noor , süsimustad juuksed lühikeseks pöetud , sügavpruunid silmad pingestunult naelutatud Blagomiri näole . </s> <s> " Ja sinu vägi on kahtlemata see , mis seal künka taga laagris on ega märka oma kuningat vääriliselt tervitada ? " </s> </p>
<p> <s> " Oleksid nad olnud minuga , oleksid nad seda teinud . </s> <s> Nad on lihtsad talupojad , ent Tema Kõrguse eest , keda nad pole iial näinud , korduvalt verd valanud . " </s> </p>
<p> <s> " Ja sina ? </s> <s> Sina oled ju mind näinud ? " küsis prints uurivalt . </s> </p>
<p> <s> " Jah , Teie Kõrgus . " </s> </p>
<p> <s> " Ma annan teile armu , " hüüdis prints äkki ja pöördus ümber . </s> <s> " Teid ei pooda , minge ! </s> <s> Ja pidage meeles , et teid ei poodud mitte selle mehe vahelesegamise tõttu , vaid et teie isand andis teile armu . </s> <s> Mentzen ! " </s> </p>
<p> <s> " Jah , Teie Kõrgeausus . " </s> </p>
<p> <s> " Mulle näib , et te võitlete valede vastastega ja vales kohas . " </s> </p>
<p> <s> Kindral kummardus alandlikult , ent Blagomir kuulis tema hammaste kriginat . </s> </p>
<p> <s> " Ja sina ka , Blagomir Pärnaorust . </s> <s> Need mehed siin , kelle vastu sa mõõga haarasid , teenivad mind . </s> <s> Kui sa tahad minu eest võidelda , siis teed seda siis , kui mina ütlen , ja võitled sellega , kellega mina käsin . " </s> </p>
<p> <s> Jälle puurisid printsi silmad Blagomiri . </s> <s> " Kuno ! " käsutas ta oma rüütlit . </s> <s> " Jäetagu meid kahekesi , mine vaata üle laagripaik , mille Mentzen on mulle kahtlemata juba leidnud . </s> <s> Ma tahan selle ... </s> <s> Blagomiriga rääkida . </s> <s> Ja tooge mulle ometi õlut ! " </s> </p>
<p> <s> Printsi saatjaskond eemaldus mõnekümne sammu kaugusele , paažid ajasid muulavankreid sinnapoole , kuhu kindral Mentzen oli " kahtlemata " oma kuninga tarbeks telkimiskoha välja vaadanud . </s> <s> Teener jooksis ligi , ulatas Arasthavanile õllelähkri . </s> <s> Prints jõi ja üle ta sileda lõua nirises valge vaht . </s> <s> Siis ulatas ta lähkri Blagomirile . </s> </p>
<p> <s> " Ma tänan , Teie Kõrgus ... " </s> </p>
<p> <s> " Sa võid rääkida ilma tiitliteta . </s> <s> Mul on vähe aega , pean õhtul veel kogu väe üle vaatama ja sõjapealikega nõu pidama . </s> <s> Me räägime nüüd ausalt ja otsekoheselt . </s> <s> Sinu nägu ma mäletan , ent mitte nime - Blagomir . </s> <s> Ja nimede peale on mul parem mälu , kui nägude . </s> <s> Nii et kes sa siis oled ja kus ma sind näinud olen ? " </s> </p>
<p> <s> Blagomir rääkis . </s> <s> Püüdis teha kiiresti ja ausalt . </s> <s> Lõpetuseks lausus ta : " Ma ei mäleta , kus ma teid näinud olen , kuid igal juhul olite te siis noorem . </s> <s> Tõenäoliselt olen ma mõni rüütel või sõjapealik , sest seda kunsti oskan ma kõige paremini ja võidelda ei karda . </s> <s> Ilmselt võitlesin Rayanose poolel , kuid miks , seda ma ei tea . </s> <s> Ka mitte seda , miks ma Sparra väljal oma käe maha raiusin . </s> <s> Nüüd oleme kogu malevaga siin ja valmis andma ustavusvannet . " </s> </p>
<p> <s> " Miks ? " küsis prints . </s> <s> " Miks tulevad talumehed võitlema ? </s> <s> Tavaliselt peab neid surma ähvardusel kokku ajama ja siis pudenevad nad enne esimest lahingut oma hüttidesse laiali . " </s> </p>
<p> <s> " Sest meil on , mille eest võidelda ja mida kaotada . " </s> </p>
<p> <s> " Ja see on ? " </s> </p>
<p> <s> " Meie maa , meie vabadus . </s> <s> Me tulime teie juurde , et valada oma verd ja saada lastele hea , õiglane ja aus isand . " </s> </p>
<p> <s> " Oota , sa tahad öelda , et kasutades ära olukorda , et minu vasallid on kõik langenud , võtsite te nendes maades võimu enda kätte ja tulite nüüd siia , et verevalamise ja teenistuse abil pälvida minu soosingut ja siis paluda , et ma sind tolle lurjuse Salizmaki asemele määraksin ? ! " </s> </p>
<p> <s> " Kui lubate , siis me ei võtnud võimu , vaid sellega kaasnevad kohustused . </s> <s> Ja nüüd on mu vägi teie käsutuses . " </s> </p>
<p> <s> " Ohohho ! " naeris prints ja kummutas lähkrist õlut . </s> <s> " See on üks vahva lugu küll . </s> <s> Milline ettevõtlikkus ! </s> <s> Kiidan , tõesti kiidan . </s> <s> Mõelda vaid - mees , kel pole mälu , asub mingi matsikarja etteotsa , teeb neist sõjaväe ja siis tahab , et ... " </s> <s> Prints tõsines äkki . </s> <s> " Olgu , ma võtan sind oma leeri . </s> <s> Ja kunagi hiljem räägid sa mulle pikemalt oma kadunud mälust ja tollest naisest , kes sind nõidunud on . </s> <s> Sparra asemel ootab meid nüüd Ialgatore . " </s> </p>
<p> <s> Lahing Ialgatore väljal algas keskpäeval . </s> <s> Juba varahommikul olid vaenuväed kohakuti jõudnud , neid eraldas vaid tühi kõnnumaa . </s> <s> Kui mingi lahing võis olla poolte viimane , siis pidi just see seda olema . </s> <s> Kuningas Rayanos saatis käskjala , kes luges ette Arasthavani kuritööd ja lubas , et printsi ja tema lähima kaaskonna alistumisel lastakse ülejäänud väel rahulikult koju tagasi minna . </s> <s> Seda oli saadik rääkinud enne iga lahingut , ja nagu nüüdki , oli vastuseks ainult nooltesadu , hoolikalt sihitud , et mitte sõnumitoojale viga teha . </s> </p>
<p> <s> Prints kappas oma valgel hobusel ihuüksi keset välja , ratsu kapjade all vabises maa , ta rebis tupest mõõga ja röökis : " Vend , mu kuninglik lurjusest vend , tule võitlema ! </s> <s> Ja jäägu võitja päralt kuningriik ! " </s> </p>
<p> <s> Vastust ei järgnenud . </s> </p>
<p> <s> Lahing algas kuninga jalaväe rünnakuga . </s> <s> Arasthavani vibukütid külvasid nad üle noolterahega , et siis mõõgad ja piigid haarata . </s> <s> Nad põrkasid kokku , esimestes ridades tormajad vajusid nooltest läbi puurituna maha ja üle nende lendas röökiv malev edasi vaenlase peale , et tappa omasuguseid lihtsaid ja tavalisi inimesi . </s> </p>
<p> <s> Läbi taplejate ridade tegi endale teed kuninga raskeratsavägi , otsides mässaja rüütleid . </s> <s> Peagi leerid segunesid . </s> <s> Ja taplesid . </s> <s> Arasthavani malev oli korraldatum , ent arvult väiksem . </s> <s> Prints jagas kõrgendikult käske . </s> <s> Tema lahinguplaan oli lihtne : kuna suur osa kuninga väest - ligi pooled , arvati - on palgasõdurid , siis tuleb parima osaga ratsa- ja jalaväest murda läbi vaenuleeri ridade , lüüa neisse lõhe ja teha seda võimalikult kiiresti . </s> <s> See lõikab palgasõdurid väiksematesse rühmadesse , kes pole harjunud koos tegutsema . </s> <s> Ja külvab loodetavasti segadust . </s> <s> Ning seejärel asub peavägi tiibadelt rünnakule , võttes vastase piiramisrõngasse . </s> <s> Arasthavani teadis oma venda , tundis tema sõjaharjumusi . </s> <s> Olles pidevalt harjunud võitlema ülekaalus ja kuninglikult - paisates üha suuremaid jõude otse ja julmalt vaenlasele peale , teda surudes ja üritades saavutada võimu kogu lahingu üle - on Rayanos saavutanud mitmeid võite . </s> <s> Tema taktikaks on jõhker ja üheülbane surve . </s> <s> Kui kiilu ei õnnestu lüüa ning sundida taplust arenema Arasthavani kavade kohaselt , saavutab Rayanos varsti ülekaalu , sest nii oli juhtunud juba mitmes lahingus . </s> <s> Ja tulemuseks on tapatalgud , nottimine , ja tagantjärele on raske öelda , kumb vaenupool peale jäi . </s> <s> Kui üks malev lahkub enne kaotust , et jõudu koguda ja hiljem uuesti rünnata , siis pole see ju kaotus ? </s> <s> Ja Arasthavani polnud veel kunagi kaotanud ja kunagi polnud tema vägi olnud nii arvukas kui praegu . </s> <s> Palgasõdurite asemel koosnes tema malev ustavatest meestest . </s> <s> Aga jah , neid oli vähem . </s> </p>
<p> <s> Kiilu löömine kulges siiski edukalt . </s> <s> Arasthavani rüütlivägi sundis jalaväe toetusel kuninga mehed taganema . </s> <s> See oli ka mõistetav , sest neid oli praegu rohkem . </s> <s> Prints oli sunnitud mängu panema kõik oma rüütlid , kui kuningas säilitas omadest pooli varus . </s> </p>
<p> <s> Blagomiri salk paisati lahingusse paremalt tiivalt , koos krahv Hrazby üksustega pidid nad enda hoole alla võtma kuskilt lõuna poolt pärit turskete tõmmunahaliste palgasõdurite read . </s> <s> Juba enne tapluse algust , nähes vaenupoolte arvukust ja raevukust , taipas Blagomir , et see lahing saab tõenäoliselt olema viimane . </s> </p>
<p> <s> Arasthavanile , Rayanosele ja väga paljudele tema meestele . </s> </p>
<p> <s> " Raiu ! " röögatas ta , kui ratsul lahingusse kihutas . </s> <s> " Raiu , Pärnaoru ja priiuse eest ! " </s> </p>
<p> <s> Olles neile möödudes hoope jagavate rüütlite poolt ülejäänud väest eemale tõrjutud , pöördusid palgasõdurid läheneva maleva vastu . </s> <s> Rajuna paiskus see künkalt alla , ratsurid esiridades ja neid juhtimas ühekäeline hiiglane . </s> <s> Blagomir jagas hoope vasakule ja paremale , verd , maharaiutud ihuliikmeid lendas tema ümber ; kuid hetkekski ei eemaldunud ta oma kaaslastest , soovis , et nad näeksid oma juhti pidevalt sadulas ja kartmatult võitlemas . </s> <s> Jah , nad nägid . </s> <s> Aga nägid ka oma poegade , isade , vendade ning sõprade langemist . </s> <s> Palgasõdureid ei õnnestunud võtta haardesse , sest Arasthavani jalavägi takerdus võitlusse tandri keskel , kuigi kiil Rayanose vägede vahel üha kasvas . </s> <s> Aegapidi eraldus Pärnaoru ja palgasõdurite lahing ülejäänuist . </s> <s> See oli tuim ja tõsine taplus - jõult raevult ja oskustelt võrdsete heitlus . </s> <s> Ühed võitlesid priiuse , teised raha eest ... mis vist lõpuks teeb sama välja . </s> <s> Blagomir sai haavata vasakusse õlga , ent see ainult kasvatas tema raevu . </s> <s> Langesid vapper leitnant Reik , krahv Hrazby , Rannaküla Grahm , Alamjõe Hantzi , Andrani poeg Evzen , langesid tublid ja vaprad mehed ; kui nad surmavalt haavatuna kokku varisesid , astusid nende asemele kohe uued , et üha valusamalt ja suurema vihaga raiuda , torgata , lõigata , äsada . </s> </p>
<p> <s> Maltus hoidis end Blagomiri kõrvale , ning kui ta ratsu kõõlused tapriga purustati , hüppas sepp sadulast , et looma tapjat mõõgahoobiga kostitada . </s> <s> Jalameheks jäänud tugeva Maltuse kallale sööstsid kohe kolm vastast . </s> </p>
<p> <s> " Blago ! " jõudis sepp hüüda , kui esimene mõõgalöök ta rinda riivas ja turviselt tagasi põrkas , kuid sepa siiski pikali paiskas . </s> <s> Enda ümber kobades leidis Maltus kilbi , mille jõudis tõsta näo ette just hetkeks , kui taprilöök selle purustas . </s> <s> Viimasel hetkel haarasid tugevad kämblad taprist , millega taheti ta pea lõhki lüüa . </s> <s> Selili , kogu jõudu kokku võttes pressis sepp vaenlast eemale , tõmbas jalad õhus kronksu , et kahele teisele hoop anda , kuid jäi hiljaks . </s> <s> Sõjakirves tõusis , langes ja sepa valuröögatus täitis hetkeks kogu lahinguvälja . </s> <s> Ometi andis maharaiutud jalg talle niipalju raevu , et ta hambad palgasõduri kõrri lõi . </s> <s> Samal hetkel läbistas odapiste sepa vasaku kehapoole ja naelutas ta maa külge . </s> </p>
<p> <s> Blagomir oli jõudnud hobuse ringi pöörata ja tormas raiuma vastaseid , kes nüüd Maltuse teist jalga sihtisid . </s> <s> Mõlemad hoobid langesid üheaegselt . </s> <s> Jalutut seppa katsid kolm keha , üks neist - veel elus - häälitses kluuksudes , tundes , kuidas veri kaelast voolab . </s> <s> Blagomir tegi mehe piinadele kiire lõpu , kuid Maltust ei saanud ta enam millegagi aidata . </s> </p>
<p> <s> Hetkeks nende pilgud kohtusid , vahetasid sõnatu hüvastijätu ja kättemaksutõotuse . </s> <s> Üks neist pidi seda tegema siin ilmas , teine järgmises . </s> </p>
<p> <s> Tõmmude vaenlaste pealik hoidis end pidevalt kaitserõngas , kuid lõpuks õnnestus Blagomiril mehega silmitsi seista . </s> <s> Ta luges vaenlase silmist väsimust ja viha , ent ainult viivuks , sest siis tõstis mees mõõga . </s> <s> Blagomir tõrjus löögi vasaku käega , sai aru , et vastane tahab raiuda ta ainsat , paremat kätt , milles ta nüüd hoidis ühelt tapetult haaratud kirvest . </s> </p>
<p> <s> " Selle käe pead sa saama ! " hüüdis ta vihaselt ja raius kirvega . </s> <s> Kaarlöök ülevalt purustas pealiku kiivri ja lõhestas ta pea kuni lõuani . </s> <s> Raev ja jahmatus näol , vajus pea pooleks . </s> <s> Blagomiri verine , aju ja kolbakildudega kaetud kirves leidis järgmise ohvri ja maabus ühe palgasõduri rinnas . </s> </p>
<p> <s> Taamal , peavägede tandril , kaikus korraga pasunahüüd kümnekonnast fanfaarist . </s> <s> Blagomir teadis , mida see signaal tähendab . </s> <s> Teadis , kuid ei suutnud meenutada , kuidas ta seda teab . </s> <s> Ka palgasõdurid , kes oma pealiku hukkumist nähes olid koomale tõmmanud , et üheskoos peaväe juurde läbi murda , tundsid märguande ära . </s> <s> Kuningas andis käsu taanduda varem ettevalmistatud kohtadele . </s> <s> Taganemine , ent mitte põgenemine , oodata uusi korraldusi . </s> <s> Sama puhusid korraga ka fanfaarid Arasthavani poolelt . </s> <s> Mehed kokku koguda ja tagasi sinna , kus taplusse mindi . </s> </p>
<p> <s> Pärnaoru malev taandus Blagomiri hüüde peale , sama tegid ka palgasõdurid . </s> <s> Vaid pilgud kõnelesid , vihasõimuks ei jätkunud meestel jõudu . </s> <s> Nad tõmbusid teineteisest eemale , üle laipade ja oigavate haavatute . </s> </p>
<p> <s> Blagomir vaatas tapetute kuhilaid , nägi sõprade ja kaaslaste nägusid , nende elutuid surmailmed näol , nägi moonutatud kehasid . </s> <s> " Ei , " pomises ta . </s> <s> " Ei , ei , ei ... " </s> <s> Ja siis , mitte mõeldes valutavale õlale , kannustas taas hobust , rebis mõõga : " See ei lõpe nii ! </s> <s> Peale , mehed , peale ! " </s> </p>
<p> <s> Pärnaoru malev pöördus ümber , taas haarasid nad relvad ning nende võiduks sai palgasõdurite salga põgenemine . </s> <s> Jah , nad olid selle lahingu võitnud , kuid ligi pooled nende seast olid langenud . </s> <s> Päike veeres edelasse ; nad olid kurnatud ja elusad , sedagi vaid poolenisti , ent nad olid selle lahingu võitnud , kui nägid tõmmunahaliste vaenlaste pagevaid selgi . </s> <s> Veel ühe palgasõdurite salga olid nad puruks löönud . </s> </p>
<p> <s> " Otsige elusaid , " käskis Blagomir süngelt , " enne me ei taandu . " </s> </p>
<p> <s> Taas kõlasid tandril fanfaarihääled . </s> <s> Lahingukära oli asendumas vaikusega , mida täitsid eemalduvate meeste hääled ja oiged . </s> </p>
<p> <s> " Blagomir ! " karjus Kandis . </s> <s> " Blago , kallis ! " ja jooksis salust välja , kus ta end lahingu ajal varjanud oli , jooksis üle välja oma mehe poole . </s> </p>
<p> <s> Ta ei pea siin olema , jõudis Blagomir mõelda , ta pidi jääma tagalasse moonavankrite juurde . </s> <s> Oh , miks ta ometi siia tuli , miks ta peab nägema neid laipu ! </s> <s> Ja siis läbistas mehe käekönti talumatu valusähvak , silme ees vehklesid heledad välgud , valu , alandus ja veel miski tabamatu segunes ta meeltes fanfaarihelidega , ta tundis , et vaarub sadulas , seletamatu piin lõikas end vasakusse kätte , seletamatu , ent ometi teadis ta , et mäletab seda valu . </s> </p>
<p> <s> Kandis püüdis mehe kinni , see vajus talle sadulast peale - higine , verine , uimane , nägu valugrimassist moondunud . </s> <s> Ellujäänud jooksid nende ümber , taas kord kõlasid fanfaarihelid . </s> </p>
<p> <s> " Jah , see on seal , kallis , sealt ta tuleb . </s> <s> Ma tean , see teeb haiget , " sõnas Kandis kindlal , nukral ja otsustaval toonil . </s> <s> Küllap pidas ta silmas tühjenenud sõjaväljal teineteisele vastu ratsutavaid sõdalasi . </s> <s> Valges kujus võis ära tunda prints Arasthavani võimsa kuju vägilase ratsul ; Valge Rüütel , minemas surmaheitlusesse õigluse ja vabaduse eest . </s> <s> Aeglaselt ratsutas ta keset välja , lõi piigiga vastu maad ja jäi ootama vastast . </s> <s> Sõjaväed olid taandunud , räsitud ja läbihekseldatud , poole väiksemad kui hommikul , jättes tandrile laibavirnad , kust ikka kostis haavatute oigeid ja surmaeelseid palveid . </s> </p>
<p> <s> Vastasleerist eraldus Arasthavani vastane . </s> <s> Ja teda läbi udu silmates tundis Blagomir taas räiget valusähvatust , mis otsekui kõrvetas ta vasakut kätt , saagis kondiotsa , torkis tuliseid naelu veresoontesse . </s> <s> Ja ängistas . </s> <s> Mida lähemale jõudis Rayanos oma kuninglikul mustal täkul , istumas uhkes sadulas , kojavimpel piigi küljes lehvimas , seda talumatumaks muutus valu Blagomiri käeköndis . </s> </p>
<p> <s> Algul kõndis Rayanose hobu aeglaselt , siis aga hoogustas sammu , ja juba ta tormaski printsi poole . </s> <s> Kuningas püsis sadulas tikksirgelt , piik ette sirutatud , mõõk vööl kõlkumas , tema raudrüült peegeldusid vastu õhtupäikese kiired . </s> <s> Traav kiirenes üha . </s> </p>
<p> <s> " Mu reeturlik vend ! " hüüdis Arasthavani . </s> <s> " Lõpuks julgesid sa tulla surmaheitlusse , et lõpetada mu alamate tapmine . </s> <s> Lõpuks leidsid sa julgust . </s> <s> Ärgu nimetatagu mind vennatapjaks , sest sellest tuleb aus võitlus ! " </s> <s> Prints langetas visiiri . </s> <s> Mõlemad leerid röögatasid , innustasid võiduhõiskega oma isandaid taplusesse ; maa müdises kapjade all , kui Arasthavani hobust kannustas ja vennale vastu traavis . </s> </p>
<p> <s> " Blago , armas , kallis , võta end kokku , sa pead selle peatama , " kuulis Blagomir kõrvas naise sosinat . </s> <s> Kandise huuled puudutasid ta põske ja suud , libisesid üle näo , andsid jõudu , tõid teadvusele . </s> <s> " Kohe tuleb sul meelde - see on valus - aga sa pead selle võitluse peatama . " </s> </p>
<p> <s> Kuninga telk Sparra väljal . </s> </p>
<p> <s> Rüütlid seisavad rivis . </s> <s> Nad on ette sirutanud oma vasaku käe . </s> <s> Kuningas kõnnib nende eest läbi ja temaga on kaasas too ülemere tark . </s> </p>
<p> <s> " See , " ütleb tark , kiitsakas , mustas ürbis kõhetu kuju , kullinina ja vilavate silmadega . </s> </p>
<p> <s> " See ? " küsib Rayanos ja vaatab ühele rüütlile silma . </s> </p>
<p> <s> Tark noogutab . </s> <s> " Ma prooviks kõigepealt temaga . </s> <s> Tundub sobivat . " </s> </p>
<p> <s> Kuningas nimetab ühe nime ja käsib ülejäänuil lahkuda . </s> <s> Telki jäävad veel timukas ja targa teener . </s> </p>
<p> <s> Rüütel , keda nimetati nimepidi , kummardab aupaklikult oma kuningale . </s> <s> Ta on välja valitud , ta saab teenida oma isandat , kellele on vandunud truudust oma ihu , hinge ja au nimel . </s> </p>
<p> <s> Jälle kõnetab kuningas meest nimepidi . </s> <s> " Sa oled lubanud mind teenida , alati ja igavesti ? " </s> </p>
<p> <s> " Nii see on , mu Kõrgus . " </s> <s> Mehe hääl pakatab uhkusest . </s> </p>
<p> <s> " Sinu ihu ja hing kuuluvad minule . " </s> </p>
<p> <s> " Ja au , Teie Majesteet . " </s> </p>
<p> <s> " Ma vajan su kätt , rüütel . " </s> </p>
<p> <s> " See on teie , Kõrgus . " </s> </p>
<p> <s> " Siis anna see siia ! " </s> </p>
<p> <s> Jälle sirutab rüütel käe . </s> </p>
<p> <s> " Anna ta mulle , " kordab kuningas iga sõna rõhutades . </s> <s> " Ma vajan su kätt . </s> <s> Raiu ta maha ! " </s> </p>
<p> <s> Tark on korraga siinsamas ja pomiseb mingeid sõnu , õhus leviks justkui suitsetatud ürtide lõhna , võõras keeles sosin - ometi nii arusaadav - tungib meeltesse . </s> <s> Timukas surub mehe paremasse kätte laia teraga mõõga , kusagilt on ilmunud puupakk . </s> <s> Rüütel saab aru , mida ta peab tegema ... </s> </p>
<p> <s> " See kõik on lahutamatu , Teie Kõrgus , " peaaegu hüüatab ta . </s> <s> " Ihu , hing ja au ! </s> <s> Milleks teile mu käsi ? </s> <s> Ei ole au ilma hingeta ... " </s> </p>
<p> <s> " Sa esitad küsimusi oma kuningale ? " </s> </p>
<p> <s> " Oh ei , Kõrgus ... " </s> </p>
<p> <s> " Siis raiu , ori ! </s> <s> Sinu ihu , hing ja au kuuluvad minule . " </s> </p>
<p> <s> " Ma olen vaba mees ja vabalt valinud Teie teenimise . " </s> </p>
<p> <s> " Ka sinu vabadus kuulub minule ! " </s> </p>
<p> <s> Timukas surub rüütli vasaku käe pakule , parem kuuletub otsekui iseenesest võõramaa nõia sõnadele , pigistab mõõka pihku , tõstab selle . </s> <s> Kõrvalt , eesriide tagant , kus asub targa kamber , kostab selle kummalise vägilasrüütli oigamist , kes eile õhtul oli leeri ilmunud - kuninga kutse peale , nii sosistati - ja kelle vasema käe oli nii õnnetul kombel lömastanud kiviheitemasina plokk . </s> </p>
<p> <s> " Raiu ! </s> <s> Sa pead seda tegema , ja ise ! " </s> <s> Rayanose silmis läigatab rahulolu , kui rüütel , ise oma teguviisi pärast kohutavat alandust tundes , võtab hoogu ja ... </s> </p>
<p> <s> Valu , see on siin ja tagasi , Ialgatore väljal , rebib käeköndist väikesi tükke , närib , põletab neid . </s> <s> Vaevaliselt valu alla surudes avas Blagomir silmad . </s> </p>
<p> <s> " Peata see heitlus , Blago , sa pead ! " anus Kandis . </s> <s> " Arasthavani sureb muidu . " </s> </p>
<p> <s> " See on aus võitlus , " pressis Blagomir läbi hammaste , " ma ei tohi ... " </s> </p>
<p> <s> Lai mõõgatera tungib randmesse väga aeglaselt . </s> <s> On selgelt näha , kuidas see kõigepealt lõikab läbi naha , rebestab esimesed veresooned , siis , justkui verest innustust saades , läbistab naudinguga lihased , tunneb luu vastupanu ... </s> </p>
<p> <s> Ei ! </s> </p>
<p> <s> " RAIU !!! " </s> </p>
<p> <s> Rüütel ei suuda silmi sulgeda , kuigi selles oleks tema pääsemine . </s> <s> Targa sosinad hoiavad teda meelemärkusel , et ta uuesti jaksaks tõsta verdtilkuvat mõõka , sihtida punetavasse lõhesse oma käes , mille põhjast paistab midagi valget . </s> </p>
<p> <s> " Ühe hoobiga , ori ; sa ei tohi nüsida . </s> <s> Mul on su kätt TARVIS ! " </s> </p>
<p> <s> " Arasthavani peab elama , " hüüdis Kandis . </s> <s> " Mine , kallis , see ei ole ju aus võitlus ; prints ei võitle kuningaga ! " </s> </p>
<p> <s> Tal ei ole enam vasakut kätt . </s> </p>
<p> <s> Ta teab , et ei ole enam vaba mees , et pole seda kunagi olnudki . </s> </p>
<p> <s> Tema vasaku käega jookseb võõramaa tark nüüd eesriide taha . </s> <s> " Ma proovin sellega , majesteet , " hüüab ta . </s> <s> " Kuid hoidke homseks paar rüütlit veel varuks . " </s> </p>
<p> <s> Homseks ? </s> <s> Kas on veel kunagi olemas homme ? </s> <s> Vasakust käeköndist purskab verd , rüütel näeb , kui ilusalt ja puhtalt oli ta luu läbi raiunud . </s> <s> Luu vist ongi see , mis kõige rohkem valu teeb . </s> <s> Ei , siiski mitte . </s> <s> Kõige rohkem teeb valu sõna " ori " . </s> <s> Ta ei ole ori , ta on vaba rüütel , ta võitleb . </s> <s> Jah , ta võitleb , et surra . </s> <s> Muud pole enam jäänud . </s> <s> Las raiub vaenlase tapper maha ta parema käe , jalad , pea . </s> <s> Las raiub ! </s> <s> Nüüd ! </s> </p>
<p> <s> Ta paiskab oma teelt valvurid . </s> <s> Ratsu on siinsamas telgi ees . </s> <s> Verine laia teraga mõõk . </s> <s> Vaenlased ? </s> <s> Seal üle välja . </s> <s> Keegi tahab teda peatada . </s> <s> Enam pole aega peatuda . </s> <s> Sinna - vaenlaste keskele , sinna - surma , unustusse . </s> </p>
<p> <s> Unustusse . </s> </p>
<p> <s> Rüütel röögatab , see on vana võitlushüüd , millele mehed järgnevad . </s> <s> Muld lendab ta ratsu kapjade alt . </s> <s> Edasi , võitlusse , surma , unustusse . </s> </p>
<p> <s> Unustusse . </s> </p>
<p> <s> Blagomirist sai jälle see rüütel , kelle nime ta ei suutnud ega tahtnud meenutada . </s> <s> Ta hüppas sadulasse , suudles Kandist , haaras pihku kirve . </s> <s> Väljal jäi Arasthavani ja reeturliku kuninga teisiku vahele veel vaid paarkümmend hobusepikkust . </s> </p>
<p> <s> " Teie Majesteet ! " karjatas Blagomir . </s> </p>
<p> <s> Ainult Arasthavani pööras pea . </s> </p>
<p> <s> " See ei ole teie vend ! </s> <s> Te ei pea võitlema ! " </s> </p>
<p> <s> Arasthavani sööstis edasi , piik ette sirutatud . </s> <s> Blagomir surus reied tugevamini hobuse külgedele , kannused looma kubemesse , ja tormas otse sinna , kus hetke pärast pidid kaks võitlejat kokku põrkama . </s> <s> Ta silmad sihtisid nüüd võltskuninga piiki , tapriga käsi võttis hoogu , hobuse kabjad peksid tumedalt vastu maad . </s> <s> Ta sööstis elu ohtu seades otse nende kahe vahele , jättis tähelepanuta Arasthavani karje , et ta nende teelt eemale hoiaks . </s> <s> Blagomiri tapriga käsi rehmas läbi õhu , tugevamalt kui ta kunagi varem löönud oli , tugevamini veel , kui oma vasakut kätt raiudes . </s> </p>
<p> <s> Kuninga rüüs sõdalase piigiots kukkus läbiraiutuna maha . </s> </p>
<p> <s> Tömp piik tabas ometi Arasthavanit rinda . </s> <s> Nii võimsalt , et printski lendas sadulast . </s> <s> Hämmastunud võltskuningas ratsutas edasi , pööras siis hobuse ringi ja naasis kaarega . </s> <s> Rayanose leer karjus põlgusest ja võidurõõmust ühtaegu - nad olid näinud oma vaenlase pealikku sadulast paisatuna , ent ka häbiväärset sekkumist kuninglikku verd vendade heitlusesse . </s> <s> Aga Arasthavani ajas end jalule , seisis uhkelt , kahekäemõõk käes , surus harkis jalad maha , ootas vastast . </s> </p>
<p> <s> Veel kord karjatas Blagomir : " Ta pole teie vend ! </s> <s> Ta on teisik . </s> <s> Lõks , Teie Kõrgus ! " </s> </p>
<p> <s> " Eest ! " röögatas Arasthavani vastuseks . </s> <s> " Eest ! " </s> </p>
<p> <s> Helkivas raudrüüs " kuningas " tormas , mõõk käes , seisva Arasthavani poole . </s> <s> Ta ei teinud katsetki ratsut hoo pealt kinni pidada ega astuda vaenlasele vastu võrdselt , jalamehena . </s> <s> Nüüd oli printsi leeri kord põlastusega kisada . </s> </p>
<p> <s> " Nimeta end ! " hüüdis Blagomir . </s> <s> " Nimeta end minu isandale ! </s> <s> Ütle , kes sa oled ! " </s> </p>
<p> <s> " Vend ! " röögatas Arasthavani . </s> <s> " Tule , ma ei karda sind ! </s> <s> Tule ja võitle nagu mees ! " </s> </p>
<p> <s> Blagomir kannustas taas hobust , sööstis otse võltskuninga poole , hüppas sadulast , lastes ratsudel kokku põrgata , haaras võõra lennult raudrüüs oma haardesse , paiskas ta maha . </s> <s> Maa vappus . </s> <s> Mõlemad malevad karjusid . </s> </p>
<p> <s> " Kuidas sa julged sekkuda , kui ... " </s> </p>
<p> <s> Blagomiri silmisse voolas kukkumisel laubale saadud haavast verd , ta rebis visiiri kiivrilt , mille peal ta lebas , paljastas vastase näo . </s> <s> Tolle silmad olid raevust ja hämmeldusest pärani , hambad ristis . </s> <s> Sirge arm jooksis üle ta näo , katkisest huulest voolas verd . </s> <s> See ei olnud kuningas Rayanos . </s> </p>
<p> <s> " Andestage , Teie Kõrgus , " sõnas Blagomir , " aga see pole teie kuninglik vend . </s> <s> Teie duell oli lõks . " </s> </p>
<p> <s> Jahmunult silmitses Arasthavani meest , keda ta oli pidanud oma vennaks . </s> <s> " Kuidas sa julgesid , koer ? " küsis ta vihaselt . </s> <s> " Kuidas sa julgesid tulla kuninga lipu all minuga võitlema . " </s> </p>
<p> <s> Aeglaselt hakkas mees end püsti ajama , nagu ei teeks ta oma vigastusest väljagi . </s> </p>
<p> <s> " Vasta ! " röögatas prints ja tõukas meest jalaga rindu , too vajus tagasi pikali , ent ta suust ei kostnud ainsatki oiet . </s> </p>
<p> <s> " See on palgasõdur , " ütles Blagomir . </s> <s> " Kõige tugevam võitleja , keda kuningal õnnestus raha eest leida . </s> <s> Teda pole mõtet kõnetada , arvan , et ta on mõne loitsu või nõiduse mõju all . </s> <s> Ta oleks teid tapnud . " </s> <s> Ja ta näitas printsile odaotsa , mille oli ettevaatlikult vartpidi kätte võtnud . </s> <s> See haises muskaatpähkli järele ning heinatuustid selle ümber olid kõrbenud peenikesteks mustadeks ribadeks . </s> </p>
<p> <s> " Mürk ? " </s> </p>
<p> <s> " Kindla peale . </s> <s> Seda meest otsis Rayanos kaua ... " </s> </p>
<p> <s> " Selleks pole praegu aega , ustav Blagomir Pärnaorust . </s> <s> Näed , ta ajab end jälle üles ... " </s> <s> Printsi jalalöök paiskas mehe tagasi maha . </s> <s> " Hiljem räägid , kuidas sa seda kõike tead . </s> <s> Nüüd aga peame midagi ette võtma . " </s> </p>
<p> <s> " Võtame " kuninga " vangi , " arvas Blagomir . </s> <s> " Või mis veel parem , rebime talt kiivri peast ja saadame omade juurde tagasi . </s> <s> Ma tahaksin näha , millise näoga annab Rayanos oma malevale käsu lahingusse tormata , kui ta enda asemel saadab kahevõitlusesse teisiku . " </s> </p>
<p> <s> Raevust ja alandusest röökiva Rayanose leeri poole suundus mõne hetke pärast tumm ja juhmi pilguga mees , köidetuna hobuse külge , käed selja taha kinni seotud . </s> <s> Ta rabeles , ent ei suutnud köidikutest vabaneda . </s> <s> Mida lähemale ta vägedele jõudis , seda vaiksemaks jäi kisa , seda rohkem vaatasid mehed sõnatul pilgul üksteisele otsa . </s> </p>
<p> <s> " See pole ju kuningas ! " </s> </p>
<p> <s> " Kus siis kuningas on ? " </s> </p>
<p> <s> " Hei , kus on Rayanos ? " </s> </p>
<p> <s> Rayanos võis olla see mees , kes kuninglikust telgist - samal hetkel , kui Arasthavani malev pealetungi alustas - kaaskonna saatel pages . </s> <s> Paarkümmend ratsanikku kappasid endale mõõkadega teed tehes malevast läbi . </s> <s> Tõenäoliselt oli see kuningas , sest hiljem teda ei leitud . </s> <s> Aga uue rünnaku hetkel oli Rayanose malev kui peata kana . </s> <s> Kindralid pöörasid oma pilgu kõrgendiku poole , kust ei tulnud ühtegi märguannet . </s> <s> Leitnandid ootasid käsku kindralitelt . </s> <s> Kuninglikus rüüs kinniseotud rüütel jõudis leeri juurde tagasi - ta võeti vastu põlgusega , millest suurem osa käis küll kuninga pihta , kes oli oma sõjaväe hüljanud . </s> </p>
<p> <s> Arasthavani pealetungile ei hakatud vastu . </s> <s> Kaugete maade palgasõdurid tõmbusid esimestena ülejäänud väest eemale . </s> </p>
<p> <s> " Mina olen teie kuningas ! " karjus prints end valgel ratsul püsti ajades . </s> <s> " Mina ! </s> <s> Teie väejuhataja ja minu reeturlik vend on põgenenud ja teid hüljanud ! </s> <s> Ma annan selle argpüksi teisiku teie kätesse ! " </s> </p>
<p> <s> Truudusvandeid Rayanose kindralitelt võttis prints vastu varahommikuni . </s> <s> Ent mitte kõigilt . </s> <s> Ka timukatele jagus tööd koidikuni . </s> <s> Kõigepealt lasi ta pikema jututa teibasse ajada kõik palgasõdurite ninamehed . </s> <s> " Te tulite palka saama , siis saage see ! " </s> <s> Rayanose kindralitele ütles Arasthavani : " Te olete teeninud kuningat , ustavalt , ja selle eest ei saa ma teid karistada . </s> <s> See sõda on läbi ja uued tulemas , väejuhte on mul tarvis . </s> <s> Mõned teie seast on siiski kurjategijad ja nendel lasen ma pea maha raiuda . </s> <s> Ülejäänud , kes soovivad , tulevad minu telki . </s> <s> Alandlikult . " </s> </p>
<p> <s> Enne peade maharaiumist lasi Arasthavani kindralid oma vägede ees vitsadega läbi peksta . </s> </p>
<p> <s> Pärnaoru malevast oli alles kakssada kolmkümmend üks meest . </s> <s> Nad rivistusid , kui Blagomir läks Arasthavani telki , tõstsid verised mõõgad ja taprid , saatsid oma pealikku võitlushüüdega . </s> <s> Blagomir oli viimane , kes printsi juurde läks . </s> <s> Telgis libistas ta pilgu üle Arasthavani väejuhtide , pilgutas väsimusest ja verekaotusest silmi , võitles kokkukukkumisega ja laskus siis ühele põlvele . </s> </p>
<p> <s> " Isand , " pomises ta . </s> <s> " Ma ilmun sinu palge ette ... " </s> </p>
<p> <s> " Tõuse ! " käskis Arasthavani . </s> <s> " Tõuse , mu sõber , ja joo koos minuga . </s> <s> Hei , loodrid ! </s> <s> Tooge sellele mehele karikas kõige paremat veini ! " </s> <s> Blagomirile : " Teist korda kutsun sind endaga jooma ja see au ei saa osaks mitte igaühele . </s> <s> Siin on karikas , tühjenda see meie ühise võidu terviseks ! " </s> </p>
<p> <s> " Meie ühise võidu terviseks ! " kordas Blagomir ja tõstis karika . </s> <s> Nad lõid kokku ja punane vein loksus üle serva tema riietele . </s> </p>
<p> <s> " Võidu terviseks , mida poleks olnud ilma sinuta ! " hüüdis prints . </s> </p>
<p> <s> " Ilma minu meesteta , ilma kogu sinu sõjaväeta . " </s> </p>
<p> <s> " Jah . " </s> <s> Arasthavani saatis käeviipega ülejäänud kindralid telgist välja . </s> <s> " Nüüd räägi mulle ! </s> <s> Räägi mulle sellest , mida sa hakkasid tandril kõnelema . " </s> </p>
<p> <s> " Parem , kui seda teeb minu naine . </s> <s> Ta teab kogu loost rohkem kui mina . " </s> </p>
<p> <s> Kandis juhatati telki , ta astus uhkel sammul , püstipäi , kiirates võidurõõmuga segunenud kaotusevalu , pikad helepruunid juuksed voogasid ta õlgadele , kui naine printsi ees kummardama asudes põlvi nõtkutas . </s> </p>
<p> <s> " Tõuse , pole vaja , " lubas Arasthavani . </s> <s> " Me pole õukonnas . </s> <s> Räägi , kaunis naine , räägi , mida sa tead minu venna reeturlikest kavatsustest . " </s> </p>
<p> <s> " Seda pole palju . " </s> <s> Kandis kõhkles , kuid lisas siis kindlalt : " Kõrgeausus . </s> <s> Andke mulle minu lihtne kõnepruuk andeks , ma olen vaid tavaline talunaine . </s> <s> Aga veidi on minusse antud tarkusi , mida aeg-ajalt ikka inimese sisse sünnib , võimet näha ja tunda pisut rohkem kui teised . </s> <s> Kindlasti pole juhus seegi , et just mina meie külla tulnud mäluta mehe naiseks sain ja et just meie vahel armastus lõkkele puhkes . </s> <s> Mida rohkem ma selle peale mõtlen , seda enam olen ma kindel , et kõik on läinud oma kindlat , ettemääratud rada - meie endine tark teadis seda kõike ja korraldas enne ja pärast oma surma asjad sel kombel , et me praegu siin teie ees seisame ; seisame võitjatena , kuigi paljud meie seast on langenud . </s> <s> Tasapisi vana Zmai õpetust pidi käies olen õppinud tundma varjatud asju , ära määrama nõidust . </s> <s> Kui teie peale kappas too vägev rüütel , just siis mõistsin ma kõike toimunut , just siis nägin ja sain aru , et Blagomir oli olnud kunagi Rayanose ustav kojarüütel . </s> <s> Teades vana tava , et sõdurite asjatu hukkumise asemel klaarivad väepealikud ise tüli ära omavahelise kahevõitluse abil ja et Teie Kõrgeausus oli seda nii mitu korda pakkunud , asus Rayanos otsima rüütlit , kes suudaks teid võita . </s> <s> Ta ise ei kõlvanud selleks - olete ju teie kõigi aegade vägevaim sõjamees . </s> <s> Polnud ka ühtegi väärikat kandidaati Rayanose rüütlite seas . </s> <s> Ta saatis sõna kaugetesse maadesse ning lõpuks leidis sobiva . </s> <s> Teisiti kui palgamõrtsukaks teda nimetada ei saa . </s> <s> Ent ööl enne lahingut lömastas too võõras rüütel vasaku käe . </s> <s> Kuidagi oli Rayanose juurde sattunud ka keegi nõid , kes teadis kunsti , kuidas inimesele kaotatud liikme asemele uus külge kasvatada . </s> <s> See peab olema kõigi aegade vägevaim nõid , arvan ma , ja tõenäoliselt oli ka rüütel tema otsitud . </s> <s> Ometi sai uus käsi teise inimese küljes ainult siis päriseks ja tegusaks , kui selle endine omanik oli käe vabatahtlikult loovutanud . </s> <s> Blagomiri nõiuti , veendi kätt maha raiuma , ning see alandus ja ohtrad haavad , lisaks ka nõidus , mõjusid talle nii , et ta kaotas mälu . " </s> </p>
<p> <s> " Minagi mäletan seda nüüd , Teie Kõrgus , " lisas Blagomir . </s> <s> " Tean tegelikult , mitte ei mäleta . </s> <s> Sest ikka ei tea ma veel , kes ma olin , mis on mu nimi või kust olen ma pärit . " </s> </p>
<p> <s> " Ma tundsin ära nõidused selles rüütlis , " ütles Kandis . </s> <s> " Senikaua oli Rayanos uue kahevõitlusega viivitanud , kuni nõial õnnestus uus ja sobiv käsi rüütlile külge nõiduda . </s> <s> Ma tajusin neid nõidusi ja saatsin nad Blagomiri . </s> <s> See tegi talle haiget , ent talle tuli meelde . </s> <s> See oli ainus viis peatada nõiutud rüütlit . </s> <s> Tema surmahirm oli välja roogitud , ta oli elus surnu ... " </s> </p>
<p> <s> " Need sõnad võiksid olla solvavad , " tähendas Arasthavani vahele , " kuid pole seda mitte . </s> <s> Tunnistan , et too rüütel oli tõesti minust tugevam . </s> <s> Igal juhul on minu vend , tema nõid ja mõned kindralid veel elus . </s> <s> Kuigi tal pole praegu armeed , vajan ma ka edaspidi selliste meeste teeneid nagu Blagomir . </s> <s> Niipea kui malev on puhanud , liigume me Handridi peale . </s> <s> Vaevalt meile seal enam keegi vastu hakkab . </s> <s> Ma kutsun sind oma pealinna , Blagomir . " </s> </p>
<p> <s> " Ma tänan , Teie Majesteet . </s> <s> Kuid ilmselt mõistate isegi , et ... " </s> </p>
<p> <s> " Tahad oma Pärnaoruu tagasi ? </s> <s> Jah , mõistan . " </s> </p>
<p> <s> " Minu mehed - need vähesed , kes ellu jäid - ihkavad näha , mille eest nad võitlesid . " </s> </p>
<p> <s> " Siin , " ütles Kandis , " on sõrmus , mille järgi ehk saate mu mehe päritolu kindlaks teha . " </s> </p>
<p> <s> " Mulle pole seda vaja , " muigas Arasthavani . </s> <s> " Teile on ? </s> <s> Ka mitte ? </s> <s> Siis jäägu ta sinnapaika . </s> <s> Aga , " lisas ta , " sinagi , kaunis Kandis , oleksid väga teretulnud Handridi maapõue jõudude kloostris Ginshalas . " </s> </p>
<p> <s> Kandis kummardas , kuid tal polnud midagi vastata . </s> </p>
<p> <s> " Ma ei teadnudki , et mõne targa jõud võib olla nii vägev , et ta inimesele ihuliikme otsa suudab kasvatada , " ütles prints ja silmitses tähelepanelikult naist . </s> <s> " Üldse poleks mulle pähegi tulnud neid Ginshala posijaid sõjas kasutada . </s> <s> Kuid too minu venna tark vist polnud Ginshalast ? </s> <s> Igatahes , Kandis , oled sa seal oodatud . </s> <s> Enne teeleasumist annan ma oma esimese kuningliku päruskirja . </s> <s> See kinnistab kõik endise Salizmaki maad õilsa Blagomir Pärnaoru nimele . </s> <s> Ma määran su oma vasalliks ja sinu alla kõik need külad , mis minu eest sõdisid . </s> <s> Kandis ? </s> <s> Sinust saab krahvinna . </s> <s> Võite minna , olge õnnelikud ja ustavad ! </s> <s> Siin on sulle kolm kotti nelja tuhande tukatiga , seda läheb sul tarvis . </s> <s> Maksa oma meestele ja ehita uuesti üles need maad , et nad saaksid olla vääriline osa kuningriigist . " </s> </p>
<p> <s> Nad ei jõudnud printsi tänada ega osanudki , ja peale kummarduste Arasthavani muud ei tahtnudki . </s> </p>
<p> <s> Hommikul eraldus võidukast peaväest väike salk , kes pööras teise suunda , tagasi lõunasse . </s> <s> Tervemad käisid kõige ees , nende järel tulid vankrid haavatutega . </s> <s> Enne matsid nad oma surnud ühishauda . </s> <s> Langenuid oli pika maa jaoks liiga palju , et nad kõik kaasa võtta . </s> </p>
<p> <s> Kivikangur Sparra taga seisis vabade maade piiridel . </s> <s> Nad võtsid selle ümber ringi ja hõikasid oma lahinguhüüde . </s> <s> Tundus , nagu oleksid kivid vastanud . </s> </p>
<p> <s> " See jääb siia seisma igaveseks ajaks ! " hüüdis Blagomir . </s> <s> " Mälestusmärgiks meie vabadusele ja tänutäheks langenuile . " </s> </p>
<p> <s> Sajad käed puudutasid kive , ütlesid hüvasti langenud sõpradele . </s> </p>
<p> <s> Blagomir saatis ühe ratsaniku ette sõna viima . </s> <s> Las inimesed kogunevad Salizmaki kantsi varemetele . </s> <s> Ja nagu Arasthavani väed Handridi , marssis Blagomiri malev Pärnaoru maadesse - ilma rõõmuhõiseteta ja pidustusteta . </s> <s> Kandis ja teised targad kogunesid Zmai tammesõõri . </s> <s> Keegi ei teadnud , mida nad seal tegid , ent tagasi tulles oli Kandis kõige ees . </s> <s> Nagu tema mees sõdalastele , oli krahvinna nüüd tarkade üle . </s> <s> Öösel süüdati langenute mälestamiseks suur lõke . </s> <s> Leegid ja sädemed lendasid taevasse , lausudes hukkunud hingedele tänusõnu . </s> <s> See ei peagi olema joovastus , mõistis Blagomir . </s> <s> Igal võidul on oma hind ja võit on see ainult siis , kui kurbus ei kaalu rõõmu üle . </s> <s> Aga seda ei saa me teada nüüd . </s> <s> Mitte kunagi nüüd ja kohe . </s> </p>
<p> <s> Rääkis Dvaion . </s> <s> Maleva teeloldud päevade jooksul oli ta veelgi rohkem kühmu vajunud ja vanemaks jäänud , halle juukseid juurde saanud . </s> <s> " Me oleme võitnud ja me oleme kaotanud . </s> <s> Oleme võitnud voli elada nii , nagu tahame , ja me tahame , et kõrgest soost Blagomir asuks siia kantsi ja valitseks meid nii , nagu aus mees valitseb kuulekaid alamaid . </s> <s> Oleme kaotanud sadu tublisid vapraid mehi . </s> <s> Nende kangelaste veri seguneb maapõue jõududega ning tuletab meile end meelde mullas , puudes , vees . " </s> </p>
<p> <s> Rahva seast kostis heakskiiduhüüdeid , ent Blagomir vaigistas need . </s> </p>
<p> <s> " Mind on kinnistatud nende maade krahviks , tõsi . </s> <s> Aga ma ei asu siia kantsi , sest ehitatud on see valesse kohta . </s> <s> Ma ei vaja seda , nagu ei vaja ka teie mind , kui asuksin elama siia . </s> <s> Vaev , mis kuluks kantsi ülesehitamiseks , pole seda väärt . </s> <s> Hulga kive ja laudu on veel kasutamiskõlbulikud ja need jagatakse kõigi osaliste vahel võrdselt ja õiglaselt ära . </s> <s> Minu kodu on minu naise juures , Zmai hütis , sest ainult seal saan ma elada õiglaselt ja ausalt ning valitseda maid , mis kuningas on minule usaldanud . </s> <s> Iga langenu perekond saab viis tukatit , iga võidelnud mees kolm . </s> <s> Ülejäänu läheb palgaks nendele , kes mulle abiks tahavad tulla . </s> <s> Nädala pärast alustan ma külaskäike kõigi külavanemate juurde , siis arutame , kuidas me seda maad - kõik üheskoos - valitsema hakkame . " </s> </p>
<p> <s> Sellest sai teguderohke sügis ja karm talv . </s> <s> Töökäsi oli nüüd palju vähem , kuid mitte neid , kes langenute tööde vilja oleksid vajanud . </s> <s> Kuuldavasti oli Arasthavani end Handridis kuningana sisse seadnud ja kogu maal rahu kehtestanud . </s> <s> Kusagil äärealadel jätkusid aga karistusretked tõrksate vasallide vastu . </s> <s> Endise kuninga saatuse kohta polnud mingeid teateid , arvati , et ta on pagenud üle mere . </s> <s> Rahuaeg aga soodustas kaubandust ; uued krahvid ja vasallid said ametisse , mehed naasid sõjast koju . </s> <s> Salizmaki kantsi varemed kahanesid , kuni viimaks jäid sellest alles vaid mõned segamini kivikänkrad , mida kellelgi tarvis polnud . </s> <s> Selleeest sai aga Pärnaoru kena kivimüüri - palju laiema , kui see enne oli olnud - ja külad uhked kiviaidad , mis püsivad kauemini , kui puust ehitatud . </s> <s> Zmai maja ei hakanud Blagomir ümber ehitama , ta ei saanud ega tahtnud seda teha . </s> <s> Küll aga kerkisid mõnel pool kivist elamud . </s> <s> Kivist koda ehitati ka Pärnaoru keskele ja sinna kogunesid neli korda aastas kõigi külade vanemad . </s> </p>
<p> <s> Kandis sünnitas poja , kellele sai nimeks Zmaiko . </s> </p>
<p> <s> Maade piiridele seadis Blagomir endist viisi sisse piilurite valve . </s> <s> Teed vajasid parandamist ja selle jaoks loodi eraldi salk , kellele kõik külad palka maksid . </s> <s> Makse aga kogus Blagomir ainult niivõrd , kui seda üldisteks vajadusteks tarvis läks . </s> <s> Kuna kantsi enam polnud , olid ka maksud kümneid kordi väiksemad . </s> <s> Kõik need maa-annid ja põllusaagid , mis ennist olid läinud krahvile , jäid nüüd inimestele . </s> <s> Ülejääk kaubeldi maha . </s> <s> Sõjasalga tarbeks osteti häid hobuseid ja rauda . </s> <s> Muudeks tarvidusteks lina , soola , vaske , kariloomi ... </s> <s> Mõned ka ehteid ja pärleid . </s> <s> Järgmist laata nimetati Pärnaoru laadaks ja sinna sõitsid kokku juba kaupmehed kaugematest maadest . </s> <s> Ka ümbruskaudsed krahvid , kes ei jõudnud põlastavalt ära imestada , et Blagomir nagu lihtne talumees hütis elab ja neid seepärast vääriliselt vastu ei võta . </s> <s> Neid joodeti veini ja õllega , nad taltusid , kui Blagomir näitas neile oma parimate sõjameeste lahingumänge . </s> <s> Aga iial ei kutsutud Blagomiri külla ning ta ei vajanudki seda - tal olid naine ja poeg , keda ta vajas rohkem kui ülikute seltsi . </s> </p>
<p> <s> Kandis ei võtnud targateenete eest tasu , käis nõiavitsaga ringi , näitas , kus on head kohad maja või kaevu ehitamiseks , ravis rohtudega haigeid , uitas metsas ja kasvatas poega . </s> </p>
<p> <s> Handridist oli Blagomirile saadetud kuninglike seaduste kogud . </s> <s> Neid ta luges ja luges ka Dvaionile ette , kuid suuremat osa seadusest polnud võimalik kasutada . </s> <s> Õigust ega õiglust nad sealt ei leidnud , need olid kirjutatud eelmiste kuningate ja nende kantslerite poolt . </s> <s> Blagomir üritas meenutada , kas ta oli kohtumõistmisega ka varem kokku puutunud , kuid ei suutnud . </s> </p>
<p> <s> " Seda parem , " muigas Dvaion . </s> <s> " Nüüd mõistad kohut sina ja nii , nagu ise õigeks pead . " </s> </p>
<p> <s> Väiksemate küsimuste lahendamise andis Blagomir Dvaioni ja vanemate kogu kätte ; enda otsustada ja karistada võttis ta röövimised , tapmised ja vägistamised , kuigi Dvaion tähendas selle peale , et need on tegelikult kõige lihtsamad juhtumid . </s> </p>
<p> <s> " Kui mina mõistan , " vastas Blagomir . </s> <s> " Pean mina ka täide viima . " </s> </p>
<p> <s> Paari kuu pärast kutsuti ta Suurpaasmäele . </s> <s> Naaberküla karjus Varel oli oma peremehe juurest putku pannud ja öösel tunginud Suurpaasmäe tallu , peremehele kirvega pähe löönud , tema naise Lupa kinni sidunud ja kogu maja läbi otsinud . </s> <s> Saagiks sai ta mõned hõbetaalrid ja kotitäie sinki . </s> <s> Kui ta tahtis Lupa kallale asuda , kostis väljast hääli ja Varel pani akna kaudu plehku . </s> <s> Kaugele ta aga ei jõudnud , püüti kinni ja anti Blagomiri kohtumõistmise alla . </s> <s> Blagomir lasi kutsuda külast , kust karjus pärit oli , tema vanemad ja tuttavad , ta kõneles nendega ja saatis nad siis tagasi . </s> <s> Külaväljakul , kus kohut mõisteti , teatas Blagomir : </s> </p>
<p> <s> " Lupa , sind rööviti ja alandati , sinu mees tapeti . </s> <s> Kes olen mina , et ma saaksin öelda , mida sa pidid läbi elama ja kuidas sa oma edasist elu saad üldse elada . </s> <s> Mind ei olnud seal , kui sinu mees tapeti , sina olid . </s> <s> Mina ei tea , mida see mees väärt on , sina tead . </s> <s> Ütle , kuidas teda karistada . " </s> </p>
<p> <s> Kahvatu ja värisev naine astus ette , hoidis oma pilku kramplikult Blagomiril ja vastas : " Lööge see jätis maha ! " </s> </p>
<p> <s> " Ei ! " karjatas Varel . </s> <s> " Ei , armu , ma palun armu ! " </s> </p>
<p> <s> " Varel , ma mõistan su surma , " vastas Blagomir külmalt . </s> <s> " Mitte ainult sellepärast , mida sa teinud oled , vaid sellepärast , kes sa oled . </s> <s> Misjaoks sul kätt maha raiuda - see ei muudaks sind . </s> <s> Misjaoks sind peksta või sundida tööd tegema , sa jääd ikka selleks , kes sa oled , ja sellisena oled sa ohtlik . </s> <s> Misjaoks sult riigikassasse valuraha nõuda - kuningale pole sa ju kurja teinud , sa oled röövinud ühe elu ja hävitanud teise . </s> <s> Kui siin on keegi , kes tahab sinu kaitseks sõna öelda ja leiab , et karistus on ülemäära karm - astugu ette ! " </s> </p>
<p> <s> Kedagi ei astunud . </s> </p>
<p> <s> " Kui siin on keegi , kes tahab otsuse ise täide viia , siis astugu ette , " nõudis Blagomir uuesti . </s> </p>
<p> <s> Nüüd oli vabatahtlikke juba tosin , kuid Blagomir saatis nad käeviipega tagasi . </s> <s> " Kui tapate teie , saavad teist mõrvarid . </s> <s> Mina olen see , kes otsuse langetas , ja mina vastutan selle eest maapõue jõudude ees . " </s> </p>
<p> <s> Ta võttis kaks meest tunnistajaks kaasa ja läks küla taha võpsikusse . </s> <s> Kiunuva ja viskleva Vareli hukkas ta ühe mõõgahoobiga . </s> </p>
<p> <s> Tagasiteel ütles Dvaion : " Sa mõistsid õige otsuse , aga sa tegid kõike risti vastupidi , kui kuninglikud raamatud ette näevad . </s> <s> Kui ma õigesti mäletan , oleks sa pidanud meest ihunuhtlusega karistama , temalt käe või kõrva maha raiuma ja mõistma kuninga kasuks kolmkümmend tukatit , mida ta siis eluaeg tasunud oleks . " </s> </p>
<p> <s> " Kui sa arvad , et kellegi hukkamine on kerge ... " ohkas Blagomir . </s> <s> " Tead , see pole nagu sõjas . </s> <s> Ma tean , et see oli õige otsus , aga kergem mul sellest ei hakka . </s> <s> Miks on maailmas inimesed , kes enda ja teiste elu tahavad ära rikkuda ? " </s> </p>
<p> <s> " Selliste jaoks oledki sina , " vastas vana külavanem . </s> <s> " Või teised sinusugused , ehkki ma neid näinud ei ole . " </s> </p>
<p> <s> " Võib olla peaks uued seadused kirja panema , " mõtiskles Blagomir . </s> <s> " Aga võib olla ei peaks , ma ei tea öelda . </s> <s> Kui nad kirjas on , tekivad inimesed , kes neid teistest paremini mõistavad , nii hakkavad nad ennastki teistest paremaks pidama , teadma , mis on teiste jaoks hea ja mis mitte . </s> <s> Kui me tahame õiglaselt elada , peab igaüks teadma , et tapmise eest tapetakse . </s> <s> Meil pole vaja eraldi kohtunikke ega seadusetundjaid ega timukaid . </s> <s> Ja hoidku kuninga seadusetundjad oma targutused enestele , ärgu müügu neid meile kuulekuse , maksude ja teenistuse eest . </s> <s> Las see , kellele kurja tehti , ütleb , mis on õiglane karistus . </s> <s> Ja las see , kellele on antud otsuse määramine ja täideviimine , selle ka määrab ja ellu viib - siis ta vastutab , nii saan ma aru . " </s> </p>
<p> <s> " Sest talle endale on juba määratud kõrgeima määra järgi vabadust , " sõnas Dvaion . </s> <s> " See on kohustus vastutada teiste vabaduse eest . </s> <s> Tead , mõnikord on mul väga hea meel , et sul pole mälu . " </s> </p>
<p> <s> Aasta pärast reisis Blagomir Handridi , võttis kaasa külavanemaid ja väikese sõjasalga ; ta viis kuningale tagasi neli tuhat tukatit . </s> <s> Selle puhul korraldas Arasthavani lossis lühikese pidusöögi , kuigi külavanemad pidid eeskojas õlle ja isandate laualt ülejäänud palukestega leppima . </s> </p>
<p> <s> Blagomir mäletas nii paleed kui linna , ent ei tundnud vähimalgi määral igatsust . </s> <s> Ka näisid talle mõningad näod tuttavad , ent keegi ei kutsunud teda teisiti kui Blagomiriks . </s> <s> Arasthavani nõudis , et tema kantsler nüüd Kandise ja Blagomiri uuesti paari paneks ja kinkis naisele lõplikult ja ametlikult krahvinna tiitli . </s> <s> Mitte et sel Kandise jaoks mingit tähendust oleks olnud . </s> <s> Kuninga palvel külastas Kandis ka kuulsat Ginshala maapõue kloostrit , uitas süngetes pimedates käikudes , nägi , kuidas elavad end igaveseks jõudude teenimisele pühendanud pühamehed koobastes . </s> <s> Ta ei tahtnud sinna tagasi minna . </s> <s> Pidu lossis ei kestnud kaua , sest kuningal oli muid ja tähtsamaid asjatoimetusi . </s> <s> Teda ootas igasügisene külaskäik rikkasse Cartna kaubalinna ning koos oma õukonnaga kutsus Arasthavani sinna kaasa ka Blagomiri ja Kandise . </s> <s> Kuigi nad oleksid parema meelega kohe Pärnaoru poole tagasi pöördunud , ei tundunud keeldumine viisakas . </s> </p>
<p> <s> Teekond Cartnasse kulges aeglaselt , kuningas tegi sagedasi peatusi , laskis rahval juubeldada ja näitas üles üllust ja suuremeelsust . </s> <s> Kandis polnud nii kaugel põhjas kunagi varem käinud , omal moel talle isegi meeldisid need suured ja laiad tasandikud , mis nii erinesid Pärnaorgu ümbritsevatest laantest ja küngastest . </s> <s> Igal juhul tundis ta siin end paremini kui Handridi kivilinna müüride vahel . </s> </p>
<p> <s> Cartna linn oli küll väiksem kui Handrdi , ent siinne rahvas pidas end väga väärikaks ja oluliseks . </s> <s> Linn polnud sõjas otseselt poolt valinud , siin valitsesid kaubanduslikud huvid ja poliitikat , mis neid pärsiks , siin ei aetud . </s> <s> Cartna oli kuningakoja vasall-linn , kuigi suurte privileegidega . </s> <s> Ja muidugi oli Cartna kui maa suurim sadam ka kuningakoja tähtsaim varustaja ülemere kaupadega . </s> <s> Räägiti , et halvad suhted Cartnaga toovad kaasa kõigi õukonnadaamide pahameele , sest kaugete maade peened kaubad , kangad , parfüümid ... </s> <s> Nende puudumisel võis õukond käärima hakata . </s> <s> See oli iga-aastane traditsioon , et kuningas käis sügisel linna õigusi uuendamas , siis määrati ka kaupade ja tarnete uued mahud ja hinnad ning kõike saatis üldine pidu ja pillerkaar . </s> <s> Rahvast voolas Cartnasse kokku ka kaugemalt , peeti laatu ja tänavapidustusi . </s> <s> Kandis ja Blagomir hoidsid pidutsemisest eemale , kuid Kandis pani tähele , et meest kisub sadamasse . </s> <s> Seal vaatas ta nukral ilmel kaugetelt maadelt saabuvaid laevu , kuulas vantide naginat ja ankrukettide kriuksumist , merelindude häälitsusi ja lainete loksumist vastu laevalpardaid . </s> <s> Ja seletas naisele , miks on laevad just sellised , nagu nad on , millise tuulega on parem purjetada itta ja millisega läände . </s> <s> Kandis kuulas , kuid ei vastanud , see oli mingi osa mehe minevikust - nagu ka tema loomulik galantsus õukonnas - mis hakkas varjatud minevikust sisse murdma . </s> <s> Neile polnud seda tarvis , ei Kandisele , Blagomirile ega Pärnaorule . </s> <s> Muidu hoidsid nad linnas omaette ja ootasid , kuidas siit kiiremini pääseda . </s> <s> Nii et neil oli hea meel , kui pidustused lõpuks lõppesid . </s> <s> Kandis igatses oma nõiatööd ja Blagomir põldu , mida kündis hoolimata vajaduse puudumisest . </s> <s> Ka kari oli talle siginenud ja ta oli endalegi määranud valitsemise eest palga - Dvaioni nõudmisel . </s> </p>
<p> <s> Dvaionist oli saanud külavanemate nõukoja eesistuja ja ühest Blagomiri poolkogemata pillatud lausest talle oli külge kleepunud nimetus " minister " . </s> </p>
<p> <s> Kahe aasta pärast - mil mõnel pool Pärnaorgu millegipärast linnaks nimetati ja kui sinna oli asunud rohkesti käsitöömeistreid - saabus kuller Handridist . </s> <s> Kuningas on kehtestanud kogu riigis uued maksud . </s> <s> Iga krahv peab maksma aastas kaks tuhat tukatit ja lisaks iga talupoja majapidamise pealt kümme tukatit . </s> <s> Blagomir seletas kullerile , et ta ei kogu küll oma lossis - sest seda ju ei ole - mingeid makse , mida tal tarvis pole , ega lase seepärast ka oma üüratutel põldudel - mida tal samuti pole - tasuta tööd teha , kuid maksis summa siiski ära . </s> <s> Lastes kuningale edastada oma kõige ustavamad tervitused , palus ta ka ühtlasi teatada , et Pärnaoru sõjasalk on Tema Majesteedi käsutuses . </s> </p>
<p> <s> Järgmiseks aastaks oli vasallimaks tõusnud kolme tuhandeni ja talupere pealt viieteistkümneni . </s> <s> Ka majapidamisi oli Blagomiri halduse all nüüd rohkem - paljud lihtsalt kolisid siia üle . </s> <s> Blagomir kogus kokku vanemate nõupidamise ja kirjutas kuningale pika kirja . </s> <s> Maksud pani ta siiski kaasa , kuid andis viisakalt mõista , et selliste summade all maa ei arene , kasva ega kogu midagi . </s> <s> Rehkendamisel oli Dvaion talle abiks ; nad leidsid määra , mis kuninga vajadused kataks ning ühtlasi jätaks küladele piisavalt alles . </s> <s> Mida rohkem kuningriigis kaubeldakse , seda rohkem kogub ka kuningas makse , kirjutas Blagomir . </s> <s> Kui maksud on liiga rängad , kaubeldakse vähem . </s> </p>
<p> <s> Vastust kuningalt muidugi ei järgnenud . </s> <s> Mitte otsest ja kirjalikku . </s> <s> Kolm idapoolset küla anti aga krahv Velzinile lisaks , lõigati nad kuningliku käsu alusel Blagomiri maade küljest ära . </s> <s> Pahane Blagomir asutas end kohe Handridi minema , ent Kandis hoidis teda tagasi . </s> </p>
<p> <s> " Sellest ei tule midagi head , " ütles naine . </s> <s> " Ei sulle ega Pärnaorule . </s> <s> Parem , kui sa ei läheks . </s> <s> Ta on ikkagi kuningas . " </s> </p>
<p> <s> " Arasthavani kirjutab alla käskudele , mida ta pole lugenud . </s> <s> Ta on unustanud ! " hüüdis Blagomir . </s> </p>
<p> <s> " Kas on ? " küsis Kandis . </s> <s> " Ta pole enam mässav prints , kel iga abiväge tarvis , ta on kuningas Arasthavani I. Nüüd näeb ta asju lihtsalt teistmoodi . </s> <s> Kuninglikult . " </s> </p>
<p> <s> Külad pingutasid püksirihma , kuid kuuldused sõnakuulmatust krahvist levisid . </s> <s> Aasta pärast maksud kasvasid . </s> <s> Räägiti , et kukutatud Rayanos oli sõlminud liidulepingu mingi kauge ja tugeva valitsejaga ning et nende ühismalev olla kusagil randunud . </s> <s> Nii või teisiti , nüüd nõudis Arasthavani viis tuhat tukatit vasallimaksu , lisaks igalt talupidamiselt kümme lammast , kuus vakka jahu ja vilja . </s> </p>
<p> <s> Pärnaoru ei olnud küllalt kiire sellise varanduse kokkukogumisel , isegi jõukate perede jaoks olid sellised maksud röövimine . </s> <s> Kui kehtestatud tähtaeg oli kolm päeva üle läinud , saabusid Meremäele kuninga maksukogujad . </s> </p>
<p> <s> Sõnum nendest jõudis kiiresti Pärnaorgu tänu kullerteenistusele . </s> <s> Ja see sõnum oli lihtne : külad paluvad krahvi kaitset ja abi , neid rüüstatakse , põletatakse , tapetakse , nende naisi vägistatakse - kõik nagu vanasti , kui Kihva-Jerridi röövlid või Rayanose palgasõdurid ringi hulkusid . </s> <s> Blagomir kutsus kokku sada meest , kõik veteranid , lahingutes karastunud vanad võitlejad , relvastatud parimate relvadega , ja asus teele . </s> </p>
<p> <s> Kandis seisis pikalt hoovis ja saatis meest pilguga . </s> <s> Siis läks ta tammesõõri . </s> </p>
<p> <s> Poolel teel kohtus salk põgenikega . </s> <s> Neid juhtis vana Kondro , üleni verine . </s> </p>
<p> <s> " Nad lasid mind läbi piitsutada , " ütles ta Blagomirile , ise nõrkenud ja vaevalt hingates . </s> <s> " Nad võtsid me naised ... kiskusid nad alasti ja andsid kätte piitsad . </s> <s> Mu tütar ja naine pidid mind peksma , aga see neid ei päästnud . </s> <s> Rajakad , tõprad ! " röögatas Kondro viimast jõudu kokku võttes . </s> <s> Siis langes ta minestusse . </s> </p>
<p> <s> " Mis seal toimus ? " küsis Blagomir ühelt teiselt vanamehelt . </s> <s> " Miks te küla maha jätsite ? " </s> </p>
<p> <s> Mees oli ligi saja-aastane , matnud kolm naist , ja kõik ta pojad olid langenud Ialgatore väljal . </s> <s> " Need olid kuninga maksukogujad ja krahv Velzini mehed , " kostis rauk , kortsuline nägu tundetu , ent sõnad selged ja lihtsad . </s> <s> " Maksud ja trahv karistuseks , ütlesid nad ja võtsid kõik . </s> <s> Majad pandi põlema , inimesed aeti keskväljakule kokku . </s> <s> Naised kisti alasti ja sunniti neid oma mehi piitsutama , muidu lubati nad kõik vägistada . </s> <s> Naised nutsid ja peksid oma mehi ... aga nad vägistati ikkagi . </s> <s> Meie kõigi silme all . </s> <s> Kes vastu hakkasid , torgati piikidega läbi . </s> <s> Ja siis võtsid nad nooremad naised kaasa ... </s> <s> Meil ei jäänud muud midagi üle kui tulla sinu juurde abi paluma . </s> <s> Maksukogujad läksid edasi Suurpaasmäe poole . </s> <s> Mine sinna , Blago , ehk jõuad sa seal midagi päästa , meie küla ei ole enam . " </s> </p>
<p> <s> Meie küla ei ole enam ! </s> </p>
<p> <s> Need sõnad tabasid Blagomiri otse südamesse . </s> <s> Ta seisis tummalt , surus kivistunud rauka vastu oma turvist , tundis , kuidas käed rusikasse tõmbusid . </s> </p>
<p> <s> " Kuhu , Blago ? " küsis leitnant Mihal . </s> <s> " Suurpaasmäele ? </s> <s> On see jälle sõda ? " </s> </p>
<p> <s> " Mina pole seda alustanud , " surus Blagomir lõpuks kuivanud huulte vahelt . </s> <s> " Me peame neid kaitsma ! </s> <s> Las kolm meest lähevad Rannakülla , Tammepallu ja Libaorgu - saatku abiväge , me kohtume Suurpaasmäe all . " </s> </p>
<p> <s> Ja edasi tormas salk kõige kiirema kapakuga ; enam polnud Blagomiril mõttes asja rahulikult klaarida ja maksukogujatega läbirääkimisi pidada . </s> <s> See oli sõda . </s> <s> Kindlasti ei saanud Arasthavani anda käsku tema elanikke tappa ja vägistada ; see pidi olema õela Velzini isetegevus , ahnusest sündinud julmus , pimestav raev ja kadedus , mis oli talt meelemõistuse röövinud . </s> <s> Nad vangistavad krahvi ja viivad ta Arasthavani õiglase kohtu ette . </s> </p>
<p> <s> Suurpaasmäe põles . </s> <s> Metsa tagant kõrgendikult tõusis õhku musta suitsu , mis tõi salgani vere lõhna . </s> <s> Nad olid hiljaks jäänud , kuid seda suurema raevuga kihutasid nad edasi ning kohtusid ristteel Rannaküla kolmekümne sõdalasega , kes olid naabritele appi ruttamas . </s> <s> Blagomir ei kulutanud aega seletamisek , must suits ütles niigi kõik ; nad sööstsid edasi . </s> </p>
<p> <s> Suurpaasmäe puidust tara oli süüdatud , vanem Levan oli seotud tara külge , kus ta silmad - enne kui leegid ta haarasid - jõudsid näha Blagomiri väe lähenemist . </s> <s> Külavanem üritas midagi hüüda , kuid tema sõnad mattusid leekide kahinasse , keha viskles köidikuis ja kõrbeva liha lõhn täitis õhu . </s> <s> Hirmust hirnuvaid hobuseid tara ette väljale jätmata , loomi raevuga edasi sundides , kappasid mehed põlevate väravate vahelt läbi , külla , kus mitmete majade õlgkatused olid süüdatud . </s> <s> Esimesed maksukogujad langesid nooltest tabatuna , vajusid tulle , näol üllatusilme ja röövitud vara pudenes nende käte vahelt . </s> <s> Üksteisest mitte väga kaugel seisvad majad võtsid tuld , Suurpaasmäe hävis otse Blagomiri silme all ja polnud midagi , mida ta saanuks teha . </s> <s> Peale kurjategijate karistamise . </s> </p>
<p> <s> Ja juba nad märkasidki neid külaväljakul märatsemas . </s> <s> Meremäelt kaasa võetud naistele olid jälle piitsad kätte antud ja nüüd sunniti neid kasutama neid Suurpaasmäe naiste peal . </s> <s> Kuninga värvides sõdalased ja Velzini mehed olid oma kired juba rahuldanud ega viitsinud end külaelanike karistamisega vaevata . </s> <s> Põlevate majade taustal olid suurpaasmäelased pakkudele seotud , ja kes sinna ei mahtunud , ootas kinniseotuna järjekorda . </s> <s> Siin-seal vedelesid laibad , peamiselt mehi , ja nende ümber relvad , hangud , nuiad , vikatid , kõik , mis nad ootamatult tabatuna olid jõudnud pihku haarata . </s> <s> Tapetud oli ka naisi ja lapsi , mõned neist nooltega seinte külge naelutatud , mõned lõhki raiutud , Levani vana naine oli pea alaspidi teibasse aetud . </s> </p>
<p> <s> " Velzin ! </s> <s> Alatu koer ! " röögatas Blagomir ja keerutas vasaku käe köndi külge seotud mõõgatera , haaras paremasse piigi , andis hobusele kannuseid ja surus reied tugevamalt looma kere vastu . </s> </p>
<p> <s> Vaenlased pöördusid , nähes läbi leekide nende poole tormavat salka . </s> <s> Mõned neist ei jõudnud relvi uuesti kätte haarata , enne tabasid neid sadulatest lendu lastud nooled . </s> </p>
<p> <s> " Haa ! </s> <s> Blagomir , mäluta hoorapoeg ! " hüüdis Velzin vastu . </s> <s> " Naabrimees ! </s> <s> Nii et mul ikka õnnestus sind välja meelitada . </s> <s> Võtke ta kinni ! " andis krahv käsu , langetas visiiri , rebis seljalt kahekäemõõga ja sööstis lahingusse . </s> <s> Kui ta oli arvestanud arvulise ülekaaluga , oli ta eksinud ; kui lootusega , et toimepandud julmused Pärnaoru krahvi peatavad või läbirääkimistele sunnivad , oli ta samuti eksinud . </s> <s> Vaenupooled olid võrdsed , ka krahvi väes oli sadakond meest , kuid nad polnud arvestanud lausrünnakuga . </s> <s> Tammepalu ja Libaoru ühismalev viiekümne mehega jõudis kohale samal hetkel . </s> </p>
<p> <s> " Ma tahan Velzinit elusana , " nõudis Blagomir ja alustas tapatööd . </s> <s> Ootamatult vabanenud külaelanikud - ka naised - haarasid vikatite ja nuiade järele , tõmbasid need oma surnud meeste kätest , raiusid hobuste jalgu , ja kui neilt ratsanikud sadulast maha sadasid , peksid nad surnuks , vihaga , mida ükski sõdalane endast iialgi välja manada ei suuda . </s> <s> Külade malev tõrjus vana strateegia kohaselt vaenuväge üha enam põleva tara suunas , koondus üheks ja kindlaks viiruks , pressis vastast ülekaaluga . </s> <s> Blagomir võitles raevunult ja tegi teed Velzini poole , kelle mõõga all nii mitmedki tema mehed olid juba hukkunud . </s> <s> Krahvi raudrüü oli täis vereplekke , ta võitles vapralt , ent siiski tundis Blagomiri vilunud silm ära , et aina sagedamini sigines krahvi löökidesse ja liigutustesse hirmu ja paanikat . </s> <s> Velzin vaatas üle õla , et näha , kas meestesummas on teed põgenemiseks . </s> <s> Ja kui ainus taganemisvõimalus oli oma meeste vahelt läbi , siis alustaski ta pagemist , pühkides hobust kannustades oma mehi teelt . </s> <s> Blagomir , kellest vaenlased eemale hoidsid , kihutas talle järele . </s> </p>
<p> <s> " Pea , Velzin ! " hüüdis Blagomir läbi lahingumöllu . </s> <s> " Pea kinni , argpüks ! " </s> </p>
<p> <s> Aga krahv ei kuuletunud , rabas mõõgaga naistele , kes vikatiga ta hobuse jalgu ründasid , ja rebis teise käega turvistiku rihmu lahti , et loomale kandamit kergemaks teha . </s> <s> Nähes oma isanda põgenemist , viskasid mitmed tema mehed relvad käest - niigi oli vastupanu muutunud mõttetuks . </s> <s> Leekides külavärava juures pidas just saabunud Libaoru lisasalk põgeneva krahvi kinni . </s> <s> Ta paisati sadulast ning kümme piiki suruti vastu ta keha . </s> <s> Krahv lamas verisena ja hullununa poris , silmis surmahirm . </s> </p>
<p> <s> Aga põlevat küla polnud enam võimalik päästa , kuigi lahingust vabanenud mehed ja naised kaevudele jooksid . </s> <s> Ülejäänud jäid valvama allaandnud krahvi sõdalasi ja kuninglikke maksukogujaid ning ainult Blagomiri meeste tarmukus suutis neid külaelanike raevu eest päästa . </s> <s> Veel . </s> <s> Hiljem pidid nad astuma kohtu ette . </s> </p>
<p> <s> Blagomir astus Velzini juurde , viipas käega , et piigid koristataks , ja ootas , kuni krahv end püsti ajas . </s> </p>
<p> <s> " Sa oled kurjategija , " ütles ta siis . </s> <s> " Röövel ja mõrtsukas , piinaja . </s> <s> Mul on õigus karistada siin kõiki kurjategijaid ise ja oma vasallide üle saab vaid kuningas kohut mõista . </s> <s> Aga sina pole enam kuninga vasall , vaid harilik röövel . " </s> </p>
<p> <s> Velzin ei vastanud , hingeldas ja pühkis näolt verd . </s> </p>
<p> <s> " Mitu inimest sa täna ise tapsid ? " nõudis Blagomir . </s> </p>
<p> <s> Kui Velzin ikka veel ei vastanud , andis Blagomir peaga märku ning üks ta meestest lõi piigiga krahvi tugevalt kuklasse . </s> <s> Nõrkenuna varises ta uuesti kokku . </s> </p>
<p> <s> " Mitu sa tapnud oled ? " </s> </p>
<p> <s> " Need on vaid mingid külatolgused ... " </s> </p>
<p> <s> Sedapuhku lõi teda Blagomir ise . </s> <s> Saapaga . </s> <s> Krahvi purustatud huulest purskas verd . </s> </p>
<p> <s> " Ma võiksin lasta sind puua , kuid ma ei tee seda . </s> <s> Kõik sinu mehed jäävad seniks pantvangiks , kuni sinu lossist saadetakse kahjutasu Suurpaasmäele ja Meremäele . </s> <s> Inimesi see enam tagasi ei too , kuid tänaseks on küllalt tapetuid . </s> <s> Siis lähed sa ise kuninga kohtu ette . " </s> </p>
<p> <s> " Kuningas saatis mu siia , " surus Velzin vaevaliselt üle huulte . </s> <s> " See oli tema käsk ... " </s> </p>
<p> <s> " Makse koguda ? </s> <s> Või tappa , röövida ja vägistada ? " </s> </p>
<p> <s> " Mine ja uuri ise järele , Blagomir ! </s> <s> Mine kuninga juurde ja küsi temalt tema käskude kohta . " </s> </p>
<p> <s> " Ma lähen , " ütles Blagomir . </s> <s> " Jah , ma lähen . </s> <s> Aga mitte enne , kui sa oled kahjud hüvitanud . " </s> </p>
<p> <s> Nad võtsid Velzinilt ratsu ja relvad ja saatsid ta jalamehena teele ; nad sidusid ta ellujäänud mehed kinni , jätsid nad haavadest halisema , toidu ja veeta ööseks väljale . </s> <s> Mõned neist surid öösel . </s> <s> Aga järgmiseks päevaks jõudis kohale vanker Velzinilt . </s> <s> See oli täidetud kulla ja hõbedaga . </s> </p>
<p> <s> Blagomir lubas hävitatud küladele abi , lubas saata palke ja mehi , kes aitavad põlenud maju taastada . </s> <s> Ja seniks kuni Pärnaoru maadele veel vaba voli oli antud , töötasid nad kõik , kuigi teadsid , et midagi peab veel juhtuma , et sedapuhku ei lahene asi lahinguga . </s> <s> Kandisele ütles Blagomir , et nüüd peab ta minema Handridi kuninga palge ette ja et enam ei saa teda keegi tagasi hoida . </s> </p>
<p> <s> Maa oli siiski ärevil ja vapustatud , oodati hirmuga , mis järgneb . </s> <s> See ei lasknudki end kaua oodata : saabus Arasthavani kuller . </s> <s> Sõnum , mille ta tõi , oli lühike : Blagomir ilmugu kohe õukonda , alandlikult . </s> <s> Kuller luges sadulast teate ette , hõikas seda kolm korda Pärnaoru väljakul ja kappas tagasi . </s> </p>
<p> <s> Blagomir Handridi , alandlikult . </s> </p>
<p> <s> " Me ei lase sul üksi minna , " sõnas Dvaion sama päeva õhtul , kui vanemad olid kogunenud . </s> <s> " Ei maksa petta ennast , Kandist ega meid - kuningas on vihane . </s> <s> Võib-olla ei käskinud ta maksukogujaid olla nii julmad , aga me astusime vastu tema tahtele . " </s> </p>
<p> <s> " See peab olema arusaamatus , " sõnas Blagomir . </s> <s> " Kuningas nimetas mind oma sõbraks , me võitlesime tema eest . " </s> </p>
<p> <s> " Ja sina päästsid ta Rayanose nõia salakavalast plaanist . </s> <s> Kuid kuningate tänulikkust pole olemas , on vaid tänamatus . </s> <s> Me tuleme sinuga kaasa , viime kuningale kingitusi , oleme alandlikud , sest muud võimalust meil pole . </s> <s> Ta peab mõistma , et olles halb isand , kaotab ta lugupidamise , see viib järgmise sõjani ning maa on eelmistestki liiga laastatud . </s> <s> Me tuleme kaasa , Blago . " </s> </p>
<p> <s> " Ei , sina mitte , Dvaion . </s> <s> Sina pead jääma . </s> <s> Ma olen üritanud valitseda seda maad oma parima äranägemise ja õiglustunde järgi , kuid ikkagi oleme nüüd sattunud kuningaga vaenujalale . </s> <s> Mitte keegi peale minu ei pea selle pärast kannatama , mina pean kandma vastutust . </s> <s> Kui kuningas nõuab minult alandlikkust , siis peab ta seda saama , aga minu maade omanikud ei pea mitte tema ees kummardama ega paluma . " </s> </p>
<p> <s> Dvaion ja teised ei lubanud Blagomiril üksi minna . </s> <s> Lõpuks valiti viis vanemat . </s> <s> Ja koidikul asuti teele . </s> <s> Öösel kallistas Kandis oma meest ja nuttis . </s> </p>
<p> <s> " Häbene , " ütles Blagomir . </s> <s> " Sinu mees ja laps on elus , kuid ka need , kellel nad tapeti , ei nuta . " </s> </p>
<p> <s> " Ma nutan Pärnaoru pärast , " vastas naine . </s> <s> " Ja sellepärast , et pole mitte midagi , mida ma teha saaksin . </s> <s> Ka Zmai poleks suutnud ... enam midagi parandada . " </s> </p>
<p> <s> " Kus asjad valesti läksid ? " </s> </p>
<p> <s> " Ma ei tea , kallis , " vastas naine . </s> <s> " Võib-olla siis , kui me võtsime pähe , et tahame ja saame vabalt elada . </s> <s> Me ei soovinud liiga paljut , kuid Arasthavanile oli seegi liig . </s> <s> Mäletad , kuidas ta alandas Mentzenit ja Rayanose kindraleid . </s> <s> Alandus , see on tema kättemaks . </s> <s> Nüüd peab ta alandama sind ja tervet Pärnaorgu . </s> <s> Jah , ma kardan . " </s> </p>
<p> <s> Nad armastasid koidukiirteni välja ja siis asus Blagomir teele . </s> <s> Varasest tunnist hoolimata olid paljud teda saatmas . </s> <s> Kandis hoidis käest väikesel Zmaikol , tema kõrval seisis langenud sepp Maltuse poeg Korl emaga , Zmaiko parim sõber ja mängukaaslane . </s> </p>
<p> <s> Möödus kakskümmend kuus päeva täis teadmatust ja ootust . </s> <s> Kandis veetis need päevad tammesõõris , otsis märke Zmai tarkusest ja ettenägemisest , küsis iidsetelt maapõue jõududelt nõu . </s> <s> Ka väike Zmaiko mängis puude vilus ja päris pidevalt , kus isa on . </s> <s> See oli kahekümne kuuendal ööl , kui Kandis ärkas teravast valusähvatusest meeltes ja samal hetkel hakkas Zmaiko nutma . </s> <s> Poiss oli paanikas , kargas voodist välja , jooksis ukse juurde ja karjus ahastaval häälel : " Isa , isa ! " </s> <s> Ja Kandis tundis , kuidas ta tajusid läbistavad valusähvatused . </s> <s> Hulk aega rahustas ta poega , kuni too viimaks magama jäi , ent rahutus ei kadunud ta südamest . </s> <s> Naine pani end riidesse , vaatas järele , et Zmaiko on uinunud , ja hiilis vargsi õue . </s> <s> Ta ei läinud tammesõõri , vaid külaväravast välja , kõndis mööda teed , kuhu oli kadunud Blagomir , läks vaikselt , pisaraid alla surudes . </s> <s> Valu temas kasvas iga sammuga , pildid rebestasid teadvuse ja hakkasid kõnelema kohutavat tõtt . </s> <s> Ta püüdis õhust oma mehe piina , see tuli lähemale , iga sammuga . </s> <s> Idakaarest kumas sündiva päikese valgust , petlikku lootust , mille esimestes kiirtes silmas Kandis eemalt lähenevat kogu . </s> <s> Kuid varem kui silmad tundsid ta meeled ära Blagomiri ; naine jooksis , tormas mööda teed , pikk kleit jalgadesse takerdumas . </s> <s> Ta mees oli elus ja hetkel tundus see kõige tähtsam ; ta mees oli ratsa , ehkki üksi . </s> <s> Ta karjus oma mehe nime ning arvas end ka vastust kuulvat , kuid kui nad kohakuti jõudsid , ei emmanud Blagomir Kandist , vaid varises ratsu seljast kurnatusest maha , kõrge rohu sisse , ja kaotas teadvuse . </s> <s> Enne jõudis ta siiski sosistada : " Kiirusta , nad tulevad ! </s> <s> Hoiata ... " </s> </p>
<p> <s> Kandis ei pidanud küsima , kes tulevad . </s> <s> Nuuksudes viskus ta Blagomiri rinnale , kattis ta verekorpas näo suudlustega ja samal hetkel lahvatasid ta teadvuses pildid , mida oli üritanud jõuga tagasi hoida , mille tõde liialt peljanud ja karmiks pidanud . </s> <s> Nüüd oli ta kaitseta , nüüd ta nägi - ühe kiire sähvatuse jooksul avanesid Blagomiri meeled ja Kandis nägi . </s> </p>
<p> <s> Kuningaloss Handridis . </s> </p>
<p> <s> Ta ei näe , kuid teab , et lossi ees väljakul on teibasse aetud viis külavanemat , hoiatuseks kõigile tõrksaile ja märgiks , et kuningas ei räägi läbi orjarämpsuga . </s> <s> Blagomiri sunniti nende teivastamist pealt vaatama . </s> </p>
<p> <s> Nüüd seisab ta kuninga ees , keda on lubanud ustavalt , ihu ja hingega teenida , kellele vandunud truudust ja oma eksituses arvanud , et nende arusaamadel õiglusest , vabadusest ja ustavusest on midagi ühist . </s> <s> Ta seisab kuninga ees , keda kunagi on nimetanud " minu kuningaks " , kuid ei tee seda enam iial . </s> <s> Ei , teda pole sunnitud truudust vanduma ega midagi kinnitama . </s> <s> Raha ja kuulekus on ainsad truudused , mida kuningas mõistab , ja nende pakkumise aeg on läbi . </s> </p>
<p> <s> " Sa oled mind reetnud , " ütleb Arasthavani . </s> <s> Ta hääles ei kõla vihkamist , vaid ükskõikne põlgus . </s> </p>
<p> <s> " Oma südames mitte iialgi , " vastab Blagomir . </s> </p>
<p> <s> " Ma ei vaja su südant , " ütleb kuningas . </s> <s> " Ma vajan su tegusid . </s> <s> Sa oled ülbe ja upsakas , arvad , et ühest lahingust on oma isanda jaoks küllalt , et piisa valatud verega võid end osta vabaks teenistusest ja kohustusest . </s> <s> Sa oled näidanud mu alluvatele halba eeskuju - ja see on tegu , mis loeb , mitte üks lahing . </s> <s> Kui mitte südames , siis tegudega oled sa mind reetnud ; tõstnud käe oma isanda vastu . " </s> </p>
<p> <s> Ja viimaste sõnade saatel peatub kuninga pilk Blagomiri paremal käel . </s> <s> Ta puhkeb naerma . </s> </p>
<p> <s> " Jah , ma ei vaja su südant , võid selle endale pidada , koguda sinna viha ja sõnakuulmatust . </s> <s> Ma vajasin su tegusid . </s> <s> Ma vajasin su kätt , Blagomir , mille sa mu sõdurite vastu tõstsid . </s> <s> Kahju , et mu vend ette jõudis ja paremat ei saa ma enam sind maha raiuma sundida . </s> <s> Timukas ! " </s> </p>
<p> <s> Kuningal läheb vaja kolme timukat , kes Blagomiri kinni hoiavad , kui neljas tõstab mõõga . </s> </p>
<p> <s> " Kõrgemalt , " nõuab kuningas . </s> <s> " Raiu kõrgemalt , ma tean , mida ta randmega teha suudab . " </s> </p>
<p> <s> Surudes end mehe vastu , tundis Kandis kogu seda valu , mis läbistas ta õlga ja igat närvi , tuline , lõikav , meeletu valu , mille eest pole pagu , mis jälitaks sind isegi minestuses , kui Blagomir oleks sinna vajunud . </s> <s> Aga ta ei teinud seda . </s> </p>
<p> <s> Ta vaatab kuningale silma sel hetkel , kui mõõgatera õla juurest kätt puudutab . </s> <s> Aeglaselt , väga aeglaselt tungib mõõk läbi naha , liha , läbistab luu . </s> <s> Alguses tunneb ta ainult mõõga liikumist oma ihus . </s> <s> Ta keha ei usu seda , ei jõua veel valu haarata . </s> <s> Ta kuuleb , kuidas veresooned katkevad , kuidas liha rebeneb , luu murdub . </s> <s> Saabub hetk enne valu . </s> <s> Siis tuleb valu . </s> <s> Ta mäletab seda valu . </s> <s> Aga nagu eelmine kordki , ei pea kuningas kuulma tema suust ühtegi valukarjet . </s> </p>
<p> <s> Arasthavani ei kuulnudki seda . </s> </p>
<p> <s> " Sa ei sulge isegi silmi ? </s> <s> Oh , millise vägilase olen ma kaotanud ! </s> <s> Aga tea , et parem kümme kuulekat ja viletsamat kui üks sinusugune ja tõrges . " </s> </p>
<p> <s> Nüüd kuuleb ta , kuidas hambad purunevad lõugade surve all , kuuleb kurgust tõusvat röögatust , kuid surub selle tagasi . </s> <s> See jääb ta kehasse pöörlema . </s> </p>
<p> <s> " Võiksid ikka karjuda , " soovitab kuningas õelalt . </s> <s> " Tead , kergem hakkab . " </s> </p>
<p> <s> Midagi prantsatab maha , midagi temast endast . </s> <s> Käsi , üleni verine , sõrmed ikka veel rusikasse surutud . </s> <s> Hõõguv raudora surutakse vastu õlga , vastu avaust , kust veel hetk tagasi oli kasvanud tema käsi . </s> <s> Sisin , vereaur . </s> <s> Silme eest läheb mustaks . </s> <s> Higi valgub silmadesse , mida ta ikka veel ei sulge . </s> </p>
<p> <s> " Ja nüüd , Blagomir , enne kui sa minestad - ja sa teed seda , ükskõik , kui vapper sa ka poleks - pea meeles ! </s> <s> Oma käega ei osta sa Pärnaorgu vabaks . </s> <s> Ei , nii lihtsalt te ei pääse ! </s> <s> Sa lähed tagasi ja kogud kokku puuduvad maksud , kõik , viimse veeringuni . </s> <s> Siis kogud sa kokku trahvi sõnakuulmatuse eest , kümme tuhat tukatit . </s> <s> Siis nõuad sa kõigilt oma orjadelt kuulekat allumist krahv Velzinile . </s> <s> Jah , kõik sinu maad kuuluvad nüüdsest temale . </s> <s> Ja veel , et ma ei unustaks , sa saadad oma naise minu juurde . </s> <s> Selle kaunitarist pruunilakalise nõiamoori ... </s> <s> Kandis oli ta nimi , eks ? </s> <s> Näed , ma polegi unustanud . </s> <s> Nõiast armuke , jah , see kõlab hästi . " </s> </p>
<p> <s> Kuningas lahkub nüüd . </s> <s> Enne vaatab ta siiski verest ligasele põrandale ja tonksab jalaga Blagomiri paremat kätt . </s> <s> " Tegelikult , " lisab Arasthavani siis , " pole mulle seda enam vaja . </s> <s> Siduge see talle selga ! " </s> </p>
<p> <s> Kandise arglikud sõrmed kompasid Blagomiri kangestunud kätt , mis tõesti oli mehe seljale seotud . </s> <s> Sõrmed libisesid mööda kätt allapoole , kuni puudutasid rusikat . </s> <s> See käsi jääb igavesti rusikasse . </s> <s> Igavesti . </s> </p>
<p> <s> Nuttes , sundides , anudes , mangudes ajas Kandis Blagomiri hobuse selga , vinnas siis end tema taha , surus end mehe vastu , tundes vastu rindu paremat kätt , mis ei hellita enam iialgi ta keha ja mille ta peab matma sinnasamma , kuhu Zmai sängitas kunagi Blagomiri vasaku käe . </s> <s> Koidikul jõudsid nad tagasi Pärnaorgu ja esimesena jooksis külaväravast vastu Zmaiko . </s> </p>
<p> <s> Hommikul saatis Dvaion sõnumid laiali , mis juhtunud . </s> <s> Ta kutsus külavanemaid , ent polnudki üllatunud , kui nendega koos hakkasid saabuma täisrelvis mehed . </s> <s> Malev kogunes taas . </s> <s> Kusagil oli nähtud Velzini mehi , kuid nad ei julgenud rünnata . </s> <s> Kandis ravis Blagomiri , viis ta tammesõõri , määris ihu võietega , luges loitse , suitsetas rohtusid , surus vastu kõrvetatud käekonti niisket mulda , mida võttis maast , mille all ristusid tervendava jõuga sooned . </s> <s> Ta palus maast tarkust ja abi ning ka sai seda . </s> <s> Esimest korda kolme päeva jooksul jäi Blagomir magama , vajus rahulikku unenägudeta unne ja teda ei äratanud ka ligi seitsmesaja sõdalase saabumine . </s> <s> Neid tuli ka küladest , mis olid juba Velzini valdusse antud , neid tuli veelgi kaugemalt . </s> <s> Nad tõid raha ja moona . </s> </p>
<p> <s> Dvaion luges mündid üle , vaatas moona , mida kogunevad väed olid toonud . </s> <s> Ta hääl kõlas võimsalt üle Pärnaoru keskväljaku , kõmises vastu kivimüüridelt . </s> <s> " Siin on raha rohkem , kui Salizmak ealeski oma kuningale on maksnud . </s> <s> Siin on rohkem kui trahv ja ebaõiglased maksud . </s> <s> Kui Arasthavani ei taha kõnelda muus keeles peale raha , siis võtku ta need mündid ja lämbugu nendest . </s> <s> Kui ta annab meid Velzini meelevalda , siis andku , sest tolle krahvirajaka jõust käib meie jõud üle . " </s> </p>
<p> <s> Rohkem ta ei rääkinud , vaid läks müüre mehitama ja salku võitlusvalmis seadma , naisi ja lapsi saatjatega metsa ja pelgupaikadesse läkitama . </s> <s> Nad valmistusid jälle sõjaks . </s> <s> Õhtul tõid piilurid sõna , et kuninga vägi läheneb , tuleb sõtta omaenese maa vastu ja tema sõdalasi on ligi poolteist tuhat . </s> <s> Õhtul tuli ka Blagomir teadvusele , Kandise silmist luges ta , et naine teab juba kõik , ning Dvaion kõneles talle , et malev on kogunenud . </s> </p>
<p> <s> Aeglaselt ja vaevaliselt raputas Blagomir pead . </s> <s> " Me ei võida neid kunagi , " sosistas ta . </s> </p>
<p> <s> " Mis on võit ? " küsis Dvaion . </s> <s> " Ta saab oma raha , ta on sind ja meid küllalt alandanud . </s> <s> Kui nad ründavad - kui nad pole ainult rahaga nõus - langevad ligi pooled tema meestest . " </s> </p>
<p> <s> " Meil pole õigust sõdida , " kähises Blagomir . </s> <s> " Nüüd on see mõttetu . </s> <s> Maa jääb meesteta , külad rüüstatakse , me ei saa võita . " </s> </p>
<p> <s> " Mine ütle seda meestele , " märkis Dvaion süngelt . </s> <s> " Mine ja ütle neile , et mingu nad koju tagasi ja sa loovutad oma naise . </s> <s> Raha võib Arasthavani saada , aga Kandist mitte iial . " </s> </p>
<p> <s> " Ma pean minema , " ütles naine tasa . </s> <s> " Ma pean . " </s> <s> Blagomir sulges silmad ja oigas . </s> </p>
<p> <s> " Kandis , " sõnas Dvaion , embas naist ja surus ta enda vastu . </s> <s> " Kandis , sul ei lasta minna . </s> <s> Kui vaja , seon ma su ise kinni , viin metsa , peidan nii ära , et keegi ei leia . " </s> </p>
<p> <s> " Liiga palju verd voolab . </s> <s> Liiga paljud hukkuvad . " </s> </p>
<p> <s> " Sest muidu ei muutuks maailmas kunagi midagi . </s> <s> Kas sa tahad , et Arasthavani võidaks , täielikult ja lõplikult ? </s> <s> Ja ära küsi Blagomirilt midagi - tema ei saa meid praegu käskida . </s> <s> Mäletad , kuidas on meie kord - krahv ei saa ära muuta seda , mida vanematekogu on otsustanud . </s> <s> Ja otsust näed sa siis , kui lähed oma tarest välja ning vaatad meeste nägusid . </s> <s> Kui tahad , hääletame . " </s> </p>
<p> <s> Ja siis jättis Dvaion mehe ja naise omavahele . </s> <s> Ukse vahelt lippas tuppa Zmaiko , ainus laps , kes külla oli jäänud , nagu ka Kandis oli ainus naine . </s> </p>
<p> <s> Kuninga vägi jõudis Pärnaoru müüride ette hommikuks . </s> <s> Nad ei olnud läinud maad rüüstama . </s> <s> See on kuninga au , taipas Dvaion . </s> <s> Ta ei sõdi tühjade küladega , ei taha oma meestel enne võimalikku lahingut lasta lõbutseda . </s> <s> Pärnaoru piirati sisse , kuigi väravad olid lahti . </s> <s> Seal oli mõnisada täisturvises rüütlit , ülejäänud sõjasulased ; seisid lahingrivis , kuninglikud lipud lehvimas . </s> <s> Dvaion tundis ära krahv Velzini sinistes kuubedes mehed , kes asusid ründajate esiridades . </s> <s> Heerold ratsutas avatud väravate ette , võttis vibu ja lasi üle müüri noole , mille ümber oli mähitud paberileht . </s> </p>
<p> <s> Dvaion seisis müüril , kui talle sõnum toodi . </s> <s> Ta rullis selle lahti ja luges : " Kuningas tuli selle järele , mis talle kuulub . " </s> </p>
<p> <s> Jah , muidugi ta tuli , mõtles Dvaion . </s> <s> Ta oli saanud Blagomiri piinata ja alandada , nüüd tuli ta jõudu näitama . </s> <s> Aga ta eksib , kui arvab , et saab meid ära hirmutada . </s> <s> Kõige mõttetum , mida Arasthavani praegu teha võib , on lasta oma meestel siin hukka saada . </s> <s> Dvaion viipas ja rahakirstud kanti väravast välja , pandi tühjale väljale . </s> <s> Siis toodi moona - pütte , tündreid , kotte , kappu , vaate . </s> <s> Vara seisis puutumatuna ja lõpuks astus Dvaion müüril esile ja hõikas : </s> </p>
<p> <s> " Pärnaoru on maksnud . </s> <s> Alandlikult ja täiel määral . </s> <s> Miks on kuningas tulnud sõjaväega oma linna väravate taha ? " </s> </p>
<p> <s> Jälle ratsutas heerold ette , tõstis kiivri ja isegi kaugelt müürilt võis näha ta silmis viha . </s> </p>
<p> <s> " Kuningas ei räägi rahvarämpsuga , " hüüdis ta . </s> <s> " Ja kuningas pole saanud veel kõike , mida ta nõuab . " </s> </p>
<p> <s> " Kõik , mis meil anda , on tema ette kantud . " </s> </p>
<p> <s> " Siit puudub üks hoor . " </s> </p>
<p> <s> " Sest selliseid meil pole ! " </s> </p>
<p> <s> " On see sinu lõplik sõna , ori ? " </s> </p>
<p> <s> Dvaion tajus enda kõrval , kus seisid teised vanemad ja leitnandid - mingit liikumist . </s> <s> Ta pöördus ümber ja nägi Kandist . </s> <s> Naine kandis kõige lihtsamat linast kleiti , peas oli tal pärnalehtedest pärg , pikad juuksed valla . </s> <s> Ta tõrjus enda juurde sööstvaid külavanemaid , pilguga , mis võinuks mehed müürilt alla paisata . </s> <s> Kandis astus julgelt Dvaioni kõrvale ja näitas end. </s> </p>
<p> <s> Lihtsalt näitas , ja üle Arasthavani väe käis üllatuskahin . </s> <s> Pärnaoru malev aga tervitas Kandist rõõmuhõiskega . </s> </p>
<p> <s> " Auline Arasthavani ! " hüüdis Kandis . </s> <s> " Kuningas , kes sa oled ise mind paari pannud ja sandistanud minu mehe , kui sa ei räägi talumeestega , siis võid sa ometi rääkida krahvinnaga , kelleks sa mu ise tegid ! </s> <s> Sa näed , et väravad on avatud , tule ja ole Pärnaoru külaline ! </s> <s> Kui sa tahad mind , siis näed , siin ma olen - üksi ja kaitsetu - nutan kibedaid pisaraid valatud vere pärast , ent olen siiski nõus piina andestama . </s> <s> Tule ja lõpetame selle vaenu ! " </s> </p>
<p> <s> Heerold ratsutas tagasi väe juurde , oli näha , kuidas ta hobune jõudis kõige kõrgema ja uhkema kuningliku standardi juurde ja peatus seal . </s> <s> Sõduritesummas oli näha hiiglase kasvu valgel ratsul kogu , kes midagi heeroldile rääkis . </s> <s> Siis kappas saadik tagasi . </s> </p>
<p> <s> " Hoor ! " hüüdis ta . </s> <s> " Hoor roomab ise oma kuninga juurde ! " </s> <s> Ja see oli kõik . </s> <s> Pärnaoru malev täristas relvi ja ümises kurjaendeliselt . </s> </p>
<p> <s> " Kandis , me ei lase sul minna , " sosistas Dvaion . </s> <s> " Parem ära mõtlegi sellele . " </s> <s> Ja siis kostis linna poolt kabjaplaginat , läbi müüride taga seisva maleva ratsutas Blagomir . </s> </p>
<p> <s> Ta oli oma kõige uhkemas turvistikus , jalad seotud nahkrihmadega hobuse külgedele , parema kehapoole külge kinnitatud rautatud kilp , vasaku käeköndi küljes kurikuulus vikatitaoline mõõgatera , kiivri visiir üles tõstetud , faasanisuled selle tipus uhkelt lehvimas . </s> <s> Ta ratsutas värava poole . </s> </p>
<p> <s> " Sa oled hull , Blago ! " karjus Dvaion , kuid taipas kohe , mis Blagomiril mõttes . </s> <s> " Ta tapab su ! " </s> </p>
<p> <s> " Ma olen juba surnud ! " hüüdis Blagomir vastu . </s> <s> " Hoolitse hästi Zmaiko eest . </s> <s> Ja Kandise eest ! " </s> </p>
<p> <s> Pärnaoru krahv ratsutas oma meeste vahelt üle väljaku , tõstis käe ja röögatas võitluslõõmast . </s> <s> Malev vastas talle . </s> <s> Siis sööstis Blagomir väravast välja , otse tühjale väljale , üksi silmitsi Arasthavani väega . </s> <s> Ta tuikus veidi sadulas , ent miski tabamatu tema kehahoiakus ja raevus kõneles jõust , lõputust jõust ja meelekindlusest . </s> </p>
<p> <s> " Kandis , Kandis , " pomises Dvaion . </s> <s> " Mida sa temaga teinud oled ? " </s> </p>
<p> <s> " See oli tema soov . </s> <s> Viimane soov . </s> <s> Ainult nii on võimalik , et see kõik laheneb . " </s> <s> Naise silmis värelesid pisarad . </s> <s> " Zmai aitas mind . " </s> </p>
<p> <s> " Arasthavani tapab ta ! " </s> </p>
<p> <s> " Siis ma lähen . </s> <s> Siis , mitte enne . " </s> </p>
<p> <s> " Kuningas ! " hüüdis väljal Blagomir . </s> <s> " Sa tahad mu naist ja maid - siis tule ja võta ! </s> <s> Tule võitle nagu rüütel rüütliga , sina ja mina , et sajad naised ei peaks meesteta jääma ja asjatult valatud veri seda pinda niisutama . </s> <s> Sa ei võta vastu mu naise kutset olla külaline , siis võta vastu minu väljakutse ja ole mu vaenlane ! " </s> </p>
<p> <s> Ta tuleb , mõtles Dvaion ja pigistas mõõgapidet oma puusal . </s> <s> Kuningas tuleb , ta ei saa keelduda , ei saa . </s> <s> Hommikupäikese kiired peegeldusid vastu kuningliku väe rüüdelt ja relvadelt , linnud lendasid madalalt üle välja , targad varesed aimasid , et varsti saab siit maiuspalasid , sügisene soe tuulepuhang pani lipud lehvima . </s> <s> Blagomiri ratsu kaapis koha peal mulda , kuuletus peremehe sõnadele , tundmata ratsmete tuttavaid pingutusi . </s> <s> Seegi oli Kandise töö , taipas Dvaion . </s> </p>
<p> <s> " Arasthavani ! " hüüdis Blagomir uuesti . </s> <s> " Vana tava kohaselt - lahendame selle kahevõitlusega ! " </s> </p>
<p> <s> Nagu laine libises üle kuninga väe , kui heerold jälle sealt välja ilmus . </s> <s> Nüüd jäi ta seisma sõdurite viiru ees . </s> <s> " Kuningas on oma sõna öelnud ja sellest ei tagane ! </s> <s> Hoor roomab ise kuninga juurde ! " </s> </p>
<p> <s> " Argpüks ! " röökis Pärnaoru malev . </s> </p>
<p> <s> " See on talle liiga lihtne , " pomises Kandis Dvaionile . </s> <s> " Liiga lihtne - tappa mees , keda ta tahab alandada , tappa sant ja saada siis mind . </s> <s> Ta tahab , et Blago jääks ellu . " </s> </p>
<p> <s> Samal hetkel hakkasid kuninga väed liikuma . </s> <s> Esmalt sõjasulased , kindlalt , samm-sammult , piigid ette sirutatud , lähenesid nad üksinda keset välja seisvale Blagomirile , külgedelt ajasid rüütlid hobused liikuma , taamal törisesid torupillid ja trummid . </s> </p>
<p> <s> " Mõtle , Arasthavani ! " hüüdis Blagomir veel kord . </s> <s> " Ära vala asjatult verd ! " </s> <s> Aga tema hääl sumbus lahingumarssi ja relvatärinasse . </s> <s> Sõjakas ja julm mass lähenes üksikule ratsanikule . </s> <s> Iseenesest klammerdusid Dvaioni käed Kandise ümber , ta tundis oma põse vastas naise pisaraid , kui sosistas : " Sa ei lähe , Kandis . " </s> </p>
<p> <s> Blagomiri ratsu tegi täispöörde ja kappas väravate poole tagasi . </s> <s> Need sulgusid kõmatades . </s> <s> Müürile kanti keevaid tõrvapütte , kivirahne , mürgitatud veega tünne , mille sisu põletab nahka ja tekitab talumatut valu . </s> <s> Oh , maapõue väed , kas me teeme seda kõike oma kuninga vastu , küsis Dvaion mõttes . </s> <s> Kas me selle jaoks oleme õppinud sõjakunsti , et seda kasutada inimese vastu , kes peab meid kaitsma ? </s> </p>
<p> <s> Piikideviiru taga tõstsid kuninglikud kütid suured vibud ja müürivallile sadas noolterahe . </s> <s> Esimesed haavatud , valukarjed , surmad . </s> <s> Värav ei pea kaua vastu , teadis Dvaion . </s> <s> Varsti see murtakse maha ja kaitse müüridel muutub mõttetuks . </s> <s> Isegi siis , kui vastased üritavad redelitega valli vallutada , pole seda otstarbekas kaua kaitsta . </s> <s> Kõik , mida me teha saame , on neid tappa ja hävitada . </s> <s> Ta andis käsu seada valmis õled ja tõrv , et esimesel vajadusel linnusevall põlema süüdata . </s> <s> See sunnib vaenlast sisse murdma väravast ja küllap seal me ta ausal kombel vastu võtame . </s> </p>
<p> <s> Lahing algas . </s> </p>
<p> <s> Tammepuust rautatud väravad pidasid vastu pool tundi . </s> <s> Rammivad sõdalased said kaela tuld ja tõrva , mürgist vett , nooli , kivikamakaid , kuid ka vallil seisvaid kaitsjaid langes vibuküttide nooltest . </s> <s> Aga ebavõrdne oli see võitlus algusest peale . </s> <s> Kuninga mehed olid vallutanud kümneid kantse ning Pärnaoru müürid polnud mõeldud tagasi tõrjuma riigi parima maleva rünnakut . </s> <s> Arasthavani vägi jõudis vallidele samal hetkel , kui värav ragises . </s> <s> Paljud kallaletungijad hüppasid leekide eest tagasi alla , et kaaslaste piikide otsas hukkuda . </s> <s> Üle linnusemüüri lendasid nüüd keeva tõrvaga pütid ja mürgitatud veega kannud , pritsisid laiali vedelikku , mis ei tapnud , kuid piinas . </s> <s> Esimesed väravast sissemurdnud mehed leidsid oma lõpu Pärnaoru piikide otsas , järgmised astusid üle laipade ja haavatute , et lasta end tabada noolterahel . </s> <s> Iga Pärnaoru tapetu kohta tuli kolm Arasthavani meest , kuid kaua ei saanud see enam nii kesta . </s> <s> Dvaion leidis end võitlemast värava lähistel , ta tundis endasse voogavat Kandise sisendatud jõudu ja röökis meeletus raevus , meenutades nooruses sõjas veedetud päevi . </s> <s> Mehed tema ümber langesid , samuti vaenlased . </s> <s> Tappa oli korraga nii lihtne - sa tõstad mõõga või piigi ja torkad , näed verd ja torkad , raiud veel , sest vaenlane ei saa jääda seisma , tema tagant suruvad peale üha uued hordid . </s> <s> Värav on kitsuke , surmavärav , kuid need , kes siit läbi murravad , otsustavad lõpuks lahingu saatuse . </s> <s> Dvaion tappis , lõhkus tublisti meeste kehasid ja elusid , meeste , kuigi tal poleks olnud mingit põhjustneid mehi vihata ega tappa . </s> <s> Ja kes poleks pidanud ka neid tapma . </s> </p>
<p> <s> Juba surus ründajate vool end väravast eemale linna poole ; raiudes , torgates pressisid kallaletungijad end edasi , hoolimata langenutest , sest teadsid - lõpuks on võit nende . </s> </p>
<p> <s> Kui võitlus valgus tänavatele majade vahele , kaotas Pärnaoru kantsi eelise ; üle laipade murdis sisse üha enam mehi . </s> <s> Raudrüüs kuninga rüütlid ratsutasid kaitsjate vahelt läbi , külvates surma ja hävingut . </s> <s> Faasanisuled Blagomiri kiivril lehvisid võitlusmöllus ja nende ümber lendas verepritsmeid . </s> <s> Tiitlita jäetud krahv tappis sõjasulaseid , kes tema eest põgenesid , mingi kuuenda meelega juhtis ta hobust , et nii küljele kinnitatud kilp kaitseks teda noolte ja lendusaadetud viskeodade eest . </s> </p>
<p> <s> Dvaion sai noole reide , rebis selle valu tähele panemata välja . </s> <s> Kui täna on tema kord surra , siis nii see on , ju siis pole tal õigust enam elada . </s> <s> Lõhestades meeletut jõudu kokku võttes ühe vaenlase kiivris pea , märkas ta , kuidas kuningas - hiiglaslikum , kui ta kujutlenud oli - väravast sisse ratsutas , külgedelt rüütliteeskordiga kaitstud . </s> <s> Ja kohe hakkas samasugune hiigelkogu , kelle kiivril lehvisid faasanisuled , kuninga poole rühkima , pühkides vikatini teelt vaenlasi . </s> <s> Blagomiri turvis oli mitmest kohast lõhki , sealt voolas verd . </s> <s> " Ma olen juba surnud , " meenusid Dvaionile Blagomiri sõnad . </s> <s> See on viimane veri , mis temast nüüd välja voolab ; Kandise ja Zmai loitsud hoidsid teda sadulas ja oleksid hoidnud ka reeturliku Arasthavani vastu , kui kuningas oleks söandanud võidelda . </s> </p>
<p> <s> Võitlus kandus edasi tänavatele ja langenuid oli rohkem Pärnaoru poolelt . </s> <s> Sinistes rüüdes Velzini mehed , krahviga eesotsas ründasid tiibadelt . </s> <s> Paljud krahvi mehed pidid olema elanud üle lahingu Suurpaasmäel ja nüüd oli nende kättemaksutund . </s> <s> Velzin ise hoidis tapamöllust veidi eemale ja valis vastasteks kõige vähem kaitstud vaenlasi . </s> <s> Korraga nägi Dvaion , kuidas krahvi hobune vajus põlvili . </s> <s> Ilmselt oli teda tabanud nool . </s> <s> Ning siis kadus langenud Velzin võitlusmöllu . </s> </p>
<p> <s> Arasthavani vehkis oma rüütlitele käega ja osutas Blagomirile . </s> <s> Kuus raudrüüd kappasid Pärnaoru isanda poole . </s> <s> Nad piirasid teda külgedelt , sihikindlalt , oskusliku taktikaga . </s> <s> Ühe piik raiuti vikatmõõgaga lõhki , samas rabas keegi rüütlile kirvega pähe , ta kukkus ja juba saatis kuningas tema asemele uue . </s> <s> Kellegi sooja südameverd purskas Dvaionile näkku , keegi karjus ta kõrva ääres , keegi ägises surmavalus , vaenlase tapper rebestas Pärnaoru leitnandi rinna , et kohe kokku põrgata Alamjõe sõdalase ogaliku nuiaga . </s> <s> Nool tungis samal hetkel alamjõelase silma , nui pudenes tal käest , valuröögatuse saatel kattis mees kahe käega silma ning sai mõõgapiste külge . </s> <s> Ta kukkus , ikka veel röökides , ja ilmselt suri veidi hiljem rüütlite sõjaratsude kapjade all . </s> </p>
<p> <s> Blagomiri kiivrisuled lehvisid jätkuvalt rüütlite vahel , kuigi tema jõud pidi olema raugenud . </s> <s> Ustav leitnant Mihal ajas ratsasalga Blagomiri poole , ent Arasthavani saatis rüütlid neid takistama . </s> <s> Selja tagant lajatas hirmus hoop ning Dvaion kukkus . </s> <s> Ta lõi näo vastu müüri , varises maha , tundes kleepuvat verd üle lauba voolamas . </s> <s> Hing jäi kinni , keha kattus külma higiga , kuid ta teadis , et pole haavatud , kohe ta tõuseb , haarab enda kõrvalt tapri ja raiub teed Blagomiri poole . </s> <s> Läbi verise udu jälgis Dvaion lahingut ja äkitselt peatus ta pilk kuningal . </s> </p>
<p> <s> Arasthavani oli avanud kiivri ja jälgis lahingut . </s> <s> Esimest ja ilmselt viimast korda nägi Dvaion kuninga nägu . </s> <s> Ja vihalõõmas raevuse kiskja asemel nägi ta löödud meest . </s> <s> Kuninga silmad olid pärani - üllatusest , jahmatusest , meeleheitest - jah , ning kindlasti ka alandusest . </s> <s> Seal seisis väejuht , kes oli võitmas kõige mõttetumat lahingut , mida ta iial on pidanud , saatmas surma oma kaardiväge vaenlase vastu , kelle oli loonud tema enda kõrkus ja ülbus . </s> <s> Need , keda ta mehed praegu tapsid , võinuksid võidelda järgmises lahingus Rayanose vastu , võidelda ja surra Arasthavani nimi huulil . </s> <s> Aga nüüd hüüdsid nad surres Blagomiri nime . </s> <s> Ei , taipas Dvaion end püsti ajades , kuningas ei võida seda lahingut , ta oli selle kaotanud juba enne , kui alustas . </s> <s> Ja pole enam midagi , mitte kui midagi , mis rebiks ta hingest jahmatuse ja üllatuse , kripeldava pettumuse , et need mehed siin võitlevad oma kuninga vastu , surevad tema vastu võideldes ja surevad auga . </s> </p>
<p> <s> Kuningas ajas end sadulas püsti , näitas mõõgaga Blagomiri poole , kes oli ikka veel elus , saatnud teise ilma kolm õukonna vapramat rüütlit ; nüüd varises ka neljas , sest Pärnaoru salk tõmbas ta konksuga sadulast ning kiivri silmaavast vilksas sisse pistoda . </s> <s> Arasthavani röökis langenud rüütli nime , röökis ahastades , ega saanud leevendust ka nägemisest , kuidas tema sõbra tapjad teiste rüütlite mõõgahoopidest tükkideks raiuti . </s> <s> Ka Blagomir karjus kellegi nime , kui pommnui teda pähe rabas ; Pärnaoru isanda hobune komistas ja mees langes sadulast . </s> <s> Paljud seda ei näinud , võitlesid edasi ja nende lahinguhüüded summutasid rüütlite võidukarjatuse . </s> <s> Ent Dvaion seisis kivinenult , vaatepildi õudusest lummatuna , nähes ikka ja jälle Blagomiri varisemist sadulast ja viie rüütli tõusvaid mõõku , mis raiusid , raiusid , raiusid ... </s> </p>
<p> <s> " Ta on surnud , " ütles keegi uskumatul häälel Dvaioni kõrval . </s> <s> Aeglaselt pööras ta pead ja nägi kuninga sõjasulast . </s> <s> Ka too vaatas külavanema poole , üllatudes , et on kõnetanud vaenlast . </s> <s> Dvaion rabas tapri järele , kuid mees ei teinud ainsatki liigutust , vaadates külavanemat ängistatud pilgul ja küsides silmadega : " Mispärast ? " </s> </p>
<p> <s> Dvaioni käed langesid jõuetult rippu ja tapper pudenes ta käest . </s> <s> Rüütlid seisid ja jõllitasid läbi kiivrite silmaava oma kätetööd , alles nüüd taibates , et olid hulgakesi võidelnud kätetuga . </s> <s> Üks neist kummardus Blagomiri kohale , avas ta kiivri ja ütles midagi . </s> <s> Ka teised laskusid ühele põlvele , kainenedes tapalõõsast . </s> <s> Teisel pool , linnaservas , käis võitlus endise hooga , ehkki sõnum Blagomiri langemisest hakkas levima . </s> </p>
<p> <s> Ja siis nägi Dvaion Kandist . </s> <s> Amb üle õla , nooletupp tühjaks lastud , pärg endiselt peas , linane kleit vereplekiline , astus naine uhkel ja kindlal sammul läbi taplejate ridade . </s> <s> Talle tehti teed , vaadati järele , sest midagi rippus Kandisel käes . </s> <s> Naine astus sõnatult , kivinenud näol otse kuninga poole , kelle kaaskond tõmbus eemale ja tegi talle teed , astudes kõrvale hirmuäratavast lahinguhaldjast . </s> </p>
<p> <s> Kandis seisatas kuninga ees , ei kummardanud . </s> <s> Lihtsalt seisis ja vaatas Arasthavanile otsa . </s> <s> Tema paremas käes rippus juukseidpidi Velzini maharaiutud , verd tilkuv pea , silmad pahupidi pöördunud , suu lahti . </s> <s> Ja siis heitis naine pea kuninga ette , öeldes sellega kõik , mis tal öelda oli . </s> <s> Lõpeta see lahing , mõrtsukas , sest nüüd võid sa mind saada , nüüd , kus mu mees on langenud ja mina olen raiunud maha su vasalli pea , kes ei hakka iialgi asendama Pärnaorule Blagomiri . </s> <s> Nüüd võid sa mind võtta , säästa elusid , keda sa veel hukutanud pole . </s> </p>
<p> <s> Kuninga käsi tõusis ja rehmas heerolditele . </s> <s> Pasunahääled kaikusid üle Pärnaoru . </s> <s> Lahinguhoog rauges , kuninga mehed hakkasid kokku koonduma , jättes veel elus vastased sinnapaika . </s> <s> " Blagomir on langenud , " käis sõnum üle linna . </s> </p>
<p> <s> Blagomir on surnud , kordas Dvaion endale . </s> <s> Surnud . </s> </p>
<p> <s> Kuninga väed lahkusid kiiresti . </s> <s> Arasthavani teener köitis Kandise käed kinni ja sidus köie teise otsa kuninga sadula külge . </s> <s> Kuningas andis hobusele piitsa ja pöördus ise ümber , põleva ja suitseva müüri poole ; Kandis kukkus ja hobune lohistas teda järel , kuni naine tõusis , tegi paar sammu , et siis uuesti surnud sõdalase otsa komistada . </s> <s> Aga ta vaikis ning Dvaion tabas maas lohiseva naise viimase hüvastijätupilgu . </s> </p>
<p> <s> Arasthavani ei kuulnud enam , kuidas keegi kiledal häälel , õuduse ja ahastusega karjus : " Emme ! " , et siis Dvaioni avatud käte vahele lennata , kes ta vastu oma verist soomussärki surus ja poissi vaigistas . </s> <s> Dvaion ei mäletanud , mida ta poisile ütles - mida tal oligi öelda ? - surus vaid oma kämmalt ta suu peale , et kuningas ei saaks teada seda , mida ema talle iialgi ei räägiks . </s> <s> Arasthavani valge hobune kaugenes , vere ja poriga kaetud valge tomp lohises sõjasaagina ta uhke ratsu järel . </s> <s> Zmaiko rabeles ja peksis Dvaionit , kiunus õudusest hullununa , kuid Dvaion ei lasknud teda lahti . </s> </p>
<p> <s> Dvaion ei lasknud teda lahti . </s> </p>
<p> <s> Veel mitte , mõtles ta . </s> <s> Vaata ja mäleta , istuta endasse raev , mida pead õppima valitsema ja kasutama . </s> <s> Majad me ehitame üles , naised sünnitavad uued pojad , vanamehed räägivad neile õhtuti lugusid priiusepäevist ja Blagomirist . </s> <s> Midagi pole lõppenud , maa jääb alles , niisutatuna ja väetatuna kangelaste verest , ja sellest maast sünnivad võitjad , kellel on legendid . </s> <s> Sinus , poiss , voolab Blagomiri ja targa Kandise veri , kangelase ja nõia veri , ja ma ei annaks roostes odaotsagi selle eest , kes kunagi sinu raevu alla satub . </s> <s> Kunagi - siis , kui tuleb aeg . </s> </p>
<p> <s> Zmaiko jõud rauges vanamehe kämmalde vahel ja Dvaion tundis , kuidas poisi huuled sosistasid : " Ema , isa ... " </s> <s> Kandis oli end jälle püsti ajanud , jooksis hobuse järel , kangekaelselt hüpates üle laipade , kaugenes ja mattus suitsuhämusse . </s> <s> Ümberringi kostis haavatute oigamist ja lahkuvate kuninga sõdalaste relvade kõlinat . </s> </p>
<p> <s> " Ema , isa ... " </s> </p>
<p> <s> " Vaata , " sõnas nüüd Dvaion . </s> <s> " Vaata ja jäta meelde . " </s> <s> Ja Zmaiko vaatas läbi pisarate , vaatas hetk hiljem mõõkadega tükkideks raiutud Blagomiri , kelle haavadest voolas ikka veel verd , mis segunes sadade teiste langenute verega , imbus maasse , alla , sügavamale , jootis tammede ja pärnade juuri , segunes veesoontega , sai osaks maapõue jõududest . </s> </p>
<p> <s> " Zmaiko , " ütles Dvaion . </s> <s> " Zmaiko , " ja määris poisi näo selle verega kokku . </s> </p>
<p> <s> Teine raamat </s> </p>
<p> <s> Vereliin </s> </p>
<p> <s> " Ära kunagi vihastu . </s> <s> Ära ähvarda . </s> <s> Räägi inimestega mõistlikult . " </s> </p>
<p> <s> Mario Puzo </s> </p>
<p> <s> 1 </s> </p>
<p> <s> Kivikangru krobeline ja samblane serv vastu ta selga oli külm . </s> <s> Ka siis , kui päike paistis , jäi see alati külmaks , süngeks , ent see just soojendaski . </s> <s> Vanadel kividel oli rääkida oma lugu , verine nagu aeg ning karm nagu armastus . </s> </p>
<p> <s> Zmaiko istus lõunase päikese kiirtes , mütsilodu poolsuletud silmadele tõmmatud , rohukõrs suus , jalad teepervele sirutatud . </s> <s> Räägiti , et vaid mõnikümmend aastat tagasi siin teed ei olnud , mis oli kummaline , sest tavaliselt olid teed nii vanad , et keegi mäletanud , kes ja milleks need ehitas . </s> <s> Seda teed aga teadsid kõik , sest vähe elas ümbruskonnas , krahv de Fostayni maades inimesi , kes poleks aidanud selle tee loomisele kaasa . </s> <s> Siin asus mitme külamaa ühine piir , siit algas kõnnumaa , mis lõpuks kasvab üle Sparra väljaks . </s> <s> Ja siin seisab kivikangur , kuhu aastakümneid on tulnud inimesed , et kividele austust avaldada . </s> <s> Nüüd tõi igaüks siia ühe kivi juurde , tänutäheks kakskümmend aastat tagasi võidelnud ja langenud kangelastele . </s> <s> Kivikangur kasvas , aeglaselt , ent vääramatult . </s> <s> Kasvas kui ümbruskaudsete inimeste lootuste sümbol . </s> <s> Vaenlased võivad hävitada kangru , oli Dvaion rääkinud - kuigi ei tee seda kunagi , sest nad pole lihtsalt võimelised selles ohtu nägema - , aga teed ei hävita nad iialgi . </s> </p>
<p> <s> Kabjaplagin kostis tee Pärnaoru haru poolt , sihikindel ja kiirustav kapak . </s> <s> Zmaiko ei pidanud end liigutama , et ära arvata , kes läheneja võiks olla . </s> <s> Ta lebas rahulikult , kuni ratsanik nähtavale ilmus . </s> </p>
<p> <s> Agnes de Fostayn tõmbas ratsmed pingule , valge mära kuuletus puristades , olles just heal teel hoo sisse saanud . </s> <s> Siis kargas Zmaiko püsti , haaras parema käega ratsmeist . </s> <s> " Tasa ! " hüüdis ta allasurutud häälel . </s> <s> " Aeglasemalt , nii võid sa heal loomal kondid murda . " </s> </p>
<p> <s> Kaunis neiu sadulas naeratas . </s> <s> " Ta on minuga harjunud , mu vana hea Suksu . </s> <s> Meile mõlemale meeldib äkiline sõit . </s> <s> Tere , Zmaiko , ma otsisin sind . " </s> </p>
<p> <s> Poiss tegi kiire ja püüdlikult koomilise kummarduse , hoidis siis ratsmeid , et Agnes saaks maha tulla . </s> <s> Ta ei pakkunud neiule toeks oma käsivart – see on võrdväärsete privileeg . </s> <s> Neiu maandus ta kõrvale , paisates talle näkku hobusehigi ja peene parfüümi pahvaku . </s> <s> Hetke seisid nad hästi lähestikku ja mõtlesid viivuks ühte ja sedasama mõtet . </s> </p>
<p> <s> Kui keegi oleks neid näinud , oleks tema esimene mõte olnud , et kaks salaarmastajat on kokku saanud . </s> <s> Sest Agnese ja Zmaiko pilgud olid teineteise näkku naelutatud , sellised pilgud , mida saadavad vaid inimesed , kes teineteisest hoolivad . </s> <s> Ja pole tähtis , et noormees kannab linasest riidest talupojarõivaid , vildist kaabulodu , lääpas saapaid ja jänesenahast pauna , neiu aga on peenes mustast sametist tikanditega jahiülikonnas , suursuguse kolmnurkse kübara ja daamiliku jahinoaga . </s> </p>
<p> <s> " Ma sain jahilt minema lipsata , " ütles Agnes , kui poisist sammukese eemale astus . </s> <s> " Külas ei teadnud keegi , kus sa võiksid olla . </s> <s> Aga mina teadsin . " </s> </p>
<p> <s> " Kus jaht on ? " </s> </p>
<p> <s> " Sooserval , nad ajasid mingi metsseakarja üles , ütlesin isale , et ratsutan järve poole luiki vaatama . </s> <s> Ma tahtsin sulle need ära tuua . " </s> </p>
<p> <s> Agnes koukis sadulataskust nahkse kotikese , avas selle ja poetas sisu Zmaikole pihku . </s> <s> Värvilised kivikesed moodustasid kiire ja juhusliku mustri . </s> <s> Zmaiko käsi tardus hetkeks , siis pühkis ta kivikesed kiiresti kotti kokku ja ulatas selle Agnesele tagasi . </s> </p>
<p> <s> " Noh , " nõudis Agnes , " nad ütlesid sulle jälle midagi , eks ? </s> <s> Mingi hookuspookus ? " </s> </p>
<p> <s> " Tühiasi , " ühmas Zmaiko . </s> <s> " Kas aitasid ? " </s> </p>
<p> <s> Agnes rebis käest kinda ja sirutas võidurõõmsalt oma vasaku käe ette . </s> <s> " Vaata ! " </s> </p>
<p> <s> Asjalikult võttis Zmaiko tüdruku käe , hoidis õrnalt ta sõrmi , uuris . </s> <s> " Kadunud ? " </s> </p>
<p> <s> " Nii , nagu sa ütlesid . </s> <s> Et musta , kollast , sinist ja pruuni kivi tuleb sõrmede vahel hoida ja pärast kõik kivid ööpäevaks niiskesse mulda pista . </s> <s> Ei ühtegi soolatüügast enam ! </s> <s> Sa oled imetegija . " </s> </p>
<p> <s> " See on maatarkus , mitte ime . " </s> <s> Zmaiko patsutas Agnese Suksut . </s> <s> Loomale meeldis see . </s> <s> Ta tahab juua , teadis poiss . </s> </p>
<p> <s> " Igatahes võid sa nüüd tasu nõuda , " teatas Agnes väljakutsuvalt ja ajas rinna ette . </s> <s> " Midagi lihtsamat muidugi , sellist , mida mul on ja millest mul kahju pole . " </s> </p>
<p> <s> " Kolm tukatit , " ütles Zmaiko . </s> <s> " Ja anna Suksule kindlasti tagasiteel vett , külakaevust , ta on soovett joonud , kuid see ei tee talle head . " </s> </p>
<p> <s> " Soovett ... </s> <s> Mis asja , kolm tukatit ? " hüüatas Agnes jahmunult . </s> </p>
<p> <s> " Sul on ju kolm tukatit ? " </s> </p>
<p> <s> " Jah , mul on . </s> <s> Näed , siin . " </s> <s> Agnes ladus poisile kolm münti peopesale ja krahmas ratsmete järele . </s> </p>
<p> <s> " Agnes ... " </s> </p>
<p> <s> " Ma pean nüüd tagasi minema , " sõnas neiu nipsakalt . </s> <s> " Mind oodatakse , saad aru ? </s> <s> Mul oli päris keeruline siia kivilasu juurde tulla , sulle kolme tukatit andma . </s> <s> Ma ei teagi , kas ma enam saan tulla . </s> <s> Kas ma üldse saan tulla . " </s> </p>
<p> <s> " See pole kivilasu , " ütles Zmaiko ja hammustas huulde . </s> <s> " See on ... " </s> </p>
<p> <s> " Jah , ma tean . </s> <s> Kivikangur röövlite mälestuseks . " </s> </p>
<p> <s> " Mitte röövlite , vaid kangelaste , kes aitasid Arasthavanil võimule tulla . " </s> </p>
<p> <s> " Ja hiljem talle vastu hakkasid . </s> <s> Nende peamees oli sinu isa ja sinu ema ... " </s> </p>
<p> <s> " Mul ei ole ema , " lõikas Zmaiko järsult . </s> <s> " Mul ei ole ema , Agnes . </s> <s> Pole kunagi olnud . " </s> </p>
<p> <s> Hetke pärast oli Agnes läinud , vaid tolm keerles teel ja kabjaplagin kadus metsaviiru taha . </s> <s> Zmaiko sirutas end taas pikali , pööras pilgu hoopis teise kaarde , kus kuusetihnikust väljuv metsarada suurema teega liitus . </s> <s> Päike sõudis keskpäeva . </s> <s> Tal polnud enam kaua oodata . </s> <s> See oli tunni aja pärast , kui metsast hakkas kostma hääli ja kerget raginat . </s> <s> Zmaiko ajas end kiiresti püsti . </s> </p>
<p> <s> Tulijaid oli kaks . </s> <s> Ees ratsutas rammusal muulal talupojarõivas rõugearmiline mees , moonakott üle õla ja kaseoks looma külgi tagumas . </s> <s> Tema tagant veeres metsarajalt välja lohmakas kaarik , mida vedas hobusekronu . </s> <s> Hoolimata kuninga käsust muuli mitte kasvatada , võis neid Pärnaoru kandis rohkesti näha . </s> <s> Kuningas tahtis , et maal oleks palju sõjahobuseid , muulad ei kõlvanud sõja korral konfiskeerimiseks . </s> <s> Pärnaoru maades võis aga muuli rohkesti näha , mitte kõigil muidugi , ja skvaierid ning krahv ei olnud ka väga innukad seda kuninga korraldust täitma . </s> </p>
<p> <s> Kaarikus istus tüse kogu , selja taga rohked pakid , mis olid köitega kinni seotud . </s> <s> Nende teekond läbi metsa ei saanud olla kerge , kuid nii olid nad võitnud pool päeva , ja kui keegi tõesti Dvaioni juurde kiirustab , noh , siis ta kiirustab . </s> <s> Kaarik rappus veel üle viimaste puujuurte ning veeres tasasele teele . </s> <s> Hobune oli äkilisest muutusest silmanähtavalt rõõmsam , mida ei saanud öelda tema peremehe ja ükskõikse muula kohta . </s> <s> Selle seljas ratsutaja märkas kohe Zmaikot ja kiirustas tema juurde . </s> <s> Enne kui ta muula seljast maha ronis , asetas ta käe laubale , libistas selle siis kiiresti südame kohale ning surus rusikasse . </s> <s> Zmaiko ristas südame kohal neli sõrme ning tõstis avatud peopesad kiiresti tulnuka poole . </s> </p>
<p> <s> " Raduk Mäetaguselt , " ütles rõugearmiline mees . </s> <s> " Õiglastelt õigus . </s> <s> Kas me jäime hiljaks ? " </s> </p>
<p> <s> " Zmaiko Pärnaorust . </s> <s> Õiglastelt õigus . </s> <s> Te jõudsite täpselt parajal ajal. " </s> </p>
<p> <s> Kui Zmaiko nimi näiski Radukile mõju avaldavat , ei näidanud ta seda välja . </s> <s> " Teile tuldi vastu , isand Hrano ! " hüüdis ta paksule kaarikus ja irvitas . </s> <s> Isand Hrano , higistades ja kogu oma olekuga närvilisust ilmutades , ajas end kaarikust välja , lähenes ähkides ja puhkides Zmaikole . </s> <s> Ta kobas põues ja tõmbas sealt vasikanahka keeratud kompsu , mida Zmaikole pakkus . </s> </p>
<p> <s> Noormees raputas pead . </s> <s> " Mitte mulle ja mitte nüüd . </s> <s> Järgnege , õiglane Dvaion ootab . " </s> </p>
<p> <s> " Minu kõige sügavama lugupidamine ... " alustas Hrano , selgelt ettevalmistatud sõnu endast välja pressides . </s> </p>
<p> <s> " Ka see jäägu õiglasele Dvaionile . " </s> </p>
<p> <s> Raduk vaatas kaua järele , kuidas kaarik Pärnaoru poole veeres , Hrano ärevusest istmel kössi tõmbudes ja Zmaiko kergel sammul hobuse ees astudes . </s> <s> Raduk oli oma ülesande täitnud ja võis rahus koduse Mäetaguse poole tagasi pöörduda . </s> <s> Polnud tema asi , mida Dvaion kaupmees Hranoga ette võtab . </s> </p>
<p> <s> 2 </s> </p>
<p> <s> Enamik Pärnaoru elanikke oli sel tunnil põldudel või töökodades ; lonkiva Zmaiko saatel veerevale kaarikule võõraga ei pööratud erilist tähelepanu . </s> <s> Kaupmees Hranole oli see esimene kord kuulsas Pärnaorus viibida , tema erutusele lisandus silmanähtavalt aupaklikkus , kui nad möödusid kivielamutest , mis aastatega olid küll mõnevõrra kokku vajunud , ent ometi möödaniku suurusest kõnelesid . </s> <s> Kivimajades elasid Pärnaoru suurnikud ja kaupmehed , kes , säilitades küll vajaliku formaalse lugupidamise skvaieri vastu , vaatasid künkal kõrguva mõisahoone asemel sagedamini Dvaioni vana ja pealtnäha lagunenud elamu poole . </s> <s> Ah , muidugi kehtisid Pärnaorus Fostayni krahvi seadused ja maksud laekusid ikka skvaier Bradhanzi kaudu krahvile . </s> <s> Aga sellest mõnest muigest , mida Hrano akende tagant ja tänaval möödujailt püüdis , luges ta suurepäraselt välja põlgust ja kahjurõõmu . </s> <s> Sind viiakse Dvaioni juurde , võõras . </s> <s> Mitte külaliseks , vaid aru andma , sest sa oled õiglaste vastu eksinud . </s> <s> Karda , võõras , karda ja palu maavaime , ütlesid talle sõnatud pilgud , mida paksul kaupmehel oli nii raske taluda . </s> </p>
<p> <s> Dvaion elas Pärnaoru keskel , majas , mida paarkümmend aastat tagasi oli laiendatud ja parandatud , ent mis nüüd oli silmatorkamatu , harilik hoone . </s> <s> Piklik õlgkatusega elamu , mille ühes otsas olid inimestele ja teises otsas pudulojustele mõeldud ruumid . </s> <s> Sammaldunud madal kiviaed ümbritses maja , hoovi ja kahte aidahoonet . </s> <s> See talu oli täpselt selline , kus peakski elama õiglane . </s> <s> Teener , kes neile väravas vastu jooksis , näis sellise majapidamisega küll mitte kokku sobivat , kuid märganud mehe hõlma alt vilksatavat pussnuga , tõmbas Hrano sügavalt hinge ja tundis äkilist vajadust põõsa taha minna . </s> <s> Tema kaarik veeti varikatuse alla , hobusele anti juua , paksust kaupmehest aga ei näinud keegi välja tegevat . </s> </p>
<p> <s> " Oodake , " sõnas Zmaiko vaid ja kadus majja . </s> <s> Hrano jäi õuele ootama ja ta polnud üksi . </s> <s> Veel mitmeid inimesi oli seal pakkudel istumas ja nende ette olid tõstetud küpsetatud kakud ja juurviljadega riisihautis . </s> <s> Ootajad ei vaadanud kaupmeest , ei tundnud tema vastu üldse mitte mingisugust huvi , vaid keskendusid oma asjadele . </s> <s> Hrano pühkis laubalt higi , ohkas ning pidas kiivalt silmanurgast silmas oma kaarikut kingitustega . </s> <s> Mõttes kordas ta kogu aeg oma pöördumist õiglaste pealiku poole , mille oli lasknud Mäetagusel endale välja mõelda : " Suuresti lugupeetud isand Dvaion , see on mulle suur au , et olete mind kutsunud ... " </s> <s> Ja nii edasi . </s> <s> Hrano istus , higistas ja ootas . </s> </p>
<p> <s> Dvaioni tare hämaras esikus põrkas Zmaiko kokku kolme võõra mehega , kes just õiglaste pealiku juurest välja astusid . </s> <s> Nad pidid olema targad - niipalju võis lugeda riiete küljes rippuvatest ja klõbisevatest amulettidest - ja tulnud väga kaugeist paigust , arvestades nende karusnahkseid ürpe ; nad kiirustasid , vaatasid vaid korraks Zmaiko poole , noogutasid tervituseks ja rühkisid uksest välja . </s> </p>
<p> <s> Dvaion ise aga istus valgustamata kambris rohmaka töölaua taga , koldes põles praksudes tuli . </s> <s> Zmaiko jaoks oli see maja teine kodu , seda nii tunnetuslikult kui ajaliselt . </s> <s> Just selles majas oli ta üles kasvanud ning noorukina koos sulase Joraniga oma vanematekodusse tagasi läinud . </s> <s> Seal pidi ta elama , et veri juured ja võimed ära tunneks . </s> <s> Ent siin oli ta saanud esimest õpetust , oli kuulanud lugusid oma isast , oli aidanud Dvaionil ja teistel õiglastel teha plaane , kavandada rünnakuid , mõista õigust . </s> <s> Dvaioni paremal käel istus Marcos . </s> <s> Toas oli tulest hoolimata rõske ja jahe ; Dvaion köhis , näris tubakat , köhis veel ja andis Zmaikole märku lähemale tulla . </s> </p>
<p> <s> " Hrano on siin , " ütles noormees . </s> <s> " Närvitseb ja hädaldab . " </s> </p>
<p> <s> " See on hea , " rögises Dvaion . </s> <s> Ta kortsuline vanamehenägu oli köhapiinast krimpsus , käed värisesid laual . </s> <s> " Mida ta teel rääkis ? " </s> </p>
<p> <s> " Suurt midagi . </s> <s> Ähkis rohkem ja tundis muret , et ega tal liiga vähe kingitusi kaasas pole . </s> <s> Ma ei rääkinud temaga . " </s> </p>
<p> <s> " Tooge ta sisse ! </s> <s> Las kingitused jäävad sinna , kus on . </s> <s> Marcos , ütle Cordelale , et ta sööki tooks . </s> <s> Zmaiko , sa istud minu kõrvale . " </s> <s> Dvaion lausus need sõnad köhaga võideldes , poolsosinal . </s> <s> Tta ei pidanud Zmaikole midagi seletama , poiss teadis niigi , et süües avaldub inimese hingeseisund ja loomus kõige paremini , ja et istudes üksi kolme vastas , tekib paksus kaupmehes valvelolek ja valmidus end kaitsta - nii tajub ta kõige paremini , et on kohtus . </s> <s> Karmis , ent õiglases kohtus . </s> </p>
<p> <s> Hrano lähenemisest andis tunnistust põranda mütsumine ja viivu pärast sõnelus ukse taga . </s> <s> Siis käratas keegi midagi ja Hrano pistis pea ukse vahelt ettevaatlikult sisse . </s> <s> Koos temaga tuli sooja õhupahvakuga higiauru . </s> <s> Marcos nügis paksukest küünarnukiga ribide vahele ja sundis edasi astuma . </s> <s> Polnud võimalik teada , kuidas oli kaupmees Dvaionit ja temaga kohtumist ette kujutanud , ent kindlasti mitte niiviisi , et tema kingitused jäävad saranurka vedelema ja mingi teener teda edasi sunnib . </s> <s> Ka tare lihtsus ilmselt ei vastanud tema ettekujutustele õiglaste isandast . </s> </p>
<p> <s> " Kõrgeauline ! " hädaldas kaupmees . </s> <s> " Mul ei lubata kingitusi ühes võtta , need jäid sinna , vankrisse , mul on väga piinlik tühja käega ... " </s> </p>
<p> <s> Dvaion ajas end ägisedes pakult püsti ja kiirustas longates külalise juurde . </s> <s> " Hrano ! </s> <s> Lugupeetud armastusväärne Hrano ! " </s> <s> Ta embas üllatunud kaupmeest , surus oma krobelise karvase põse kordamööda vastu mõlemat Hrano põske . </s> <s> " Ma tean , sul on seljataga pikk tee , ning ainus , kuidas sinu vaeva kergendada , on sulle praegu kosutavat kehakinnitust pakkuda . </s> <s> Tule istu , söö minuga ; ole teretulnud ja minu külaline ! " </s> </p>
<p> <s> " Aga kingitused ? " ähkis hämmeldunud kaupmees . </s> <s> " Ma tõin ... " </s> </p>
<p> <s> " Need antakse mulle üle , sul ei pruugi muretseda . </s> <s> Istu ometi ! </s> <s> Cordela ! " </s> </p>
<p> <s> Dvaioni kokk ja majapidajanna polnud mingi armetu vanamoor , vaid Pärnaoru kuulsamaid iludusi , noor ja sädelev Cordela ; magus , pehme , kirsivärvi juustega kaunitar , kelle tagandatud külavanem oli välja valinud . </s> <s> Pärast naise Milda surma polnud Dvaion uuesti abiellunud , vaid rahuldus nooruse vaatamisega . </s> <s> Dvaioni ja Milda ainuke laps , tütar Vreina , kes kunagi Blagomiri haavatuna leidnud oli , abiellus Pärnaoru hiilgeaegadel Rauapää külavanema pojaga . </s> <s> Kuninga kättemaksuaastatel väimees tapeti , Vreina oli aga jäänud kadunuks . </s> <s> Dvaion ei hellitanud tütre saatuse suhtes juba ammu enam mingeid lootusi . </s> </p>
<p> <s> Nii et Cordela oli ainus naine tema majas . </s> <s> Paljud olid tahtnud pääseda õiglaste pealiku tarre , kuid väljavalituks osutus tõepoolest Pärnaoru kõige kaunim . </s> <s> Ta oskas armastada – kuid seda Dvaion ei vajanud ; ta oskas imeliselt maitsvat toitu valmistada ; ta oli oma täpsuse ja korraarmastusega lausa sündinud majapidajannaks . </s> <s> Neiu oskas veel palju muudki , näiteks ammu ja pistodaga ümber käia , flööti ja kannelt mängida . </s> <s> Mõnikord keris Dvaion õhtuti end kolde ees kerra , lasi end katta soojade tekkidega , Zmaiko kükitas põrandal ning Cordela mängis kannelt ja laulis vanu laule Blagomirist ja priiusest . </s> <s> Neiu noorus ja anne muutsid salmid ja viisid palju elavamaks , kui oskasid vanad moosekandid , kes Blagomiri ise mäletasid . </s> <s> Nende laulus olid isiklikud mälestused , Cordela omas aga puhas muusika . </s> </p>
<p> <s> Nüüd , salapärane naeratus näol , kiharad kuklasse seotud , paljad sihvakad jalad triibulise seeliku alt välkumas , sisenes rinnakas Cordela , hoides kahe käega hõrgutistega täidetud kandikut . </s> <s> Ta otsekui tantsiskles liudadega , astus uhkelt ja iseteadlikult , pakkus nii sööki kui silmailu enda nägemisest . </s> <s> Kui neiu vaagnad ja palad Hrano ette tõstis , kummardas ta paksukesele väga lähedale , ärritas teda sihilikult oma nooruse ja värskusega ; pilgutas kiiresti ja kavalalt Zmaikole silma - et noormees mõistaks , et külalise pärast ja Dvaioni käsul on ta end nii ära ehtinud - ning ütles malbelt Hranole : " Sööge , külaline , kõike paremat , mis meil on ; laske hea maitsta . " </s> </p>
<p> <s> Seal oli safraniga seapraad ja läätsehautis ; mees murendatud sokuliha , keedetud keel , hautatud kaalikas ja porgandipirukas , küüslauguga pikitud läbikasvanud peki viilud , noore kuke koivad hapendatud oliividega , praetud pekitükikestega leem , hanemaksapasteet . </s> <s> Hranol läksid silmad suureks ja rõõmsaks . </s> <s> Juba oli ta valmis unustama põhjuse , miks ta kahekümne miili tagant Pärnaorgu tuli . </s> </p>
<p> <s> " Lase hea maitsta , " kordas Dvaion ja viipas Cordelale , et ta lahkuks . </s> <s> Neiu kihistas pihku , tegi veel Zmaikole silma ja läks kõnnakul , mis teinuks au Handridi õukonnadaamidele . </s> </p>
<p> <s> Ja ei mingeid kingitusi . </s> <s> Dvaion ei lubanud , et need seisaksid tema ja külalise vahel . </s> <s> Suursugune ja rikkalik eine pidi rõhutama küllust ja külalislahkust ; samas seda , et Hrano on see , kes saab , kellele antakse , et tema jääb tänu võlgu . </s> <s> Uhked kingid ei tee peremeest lahkemaks ; ta ei näe neid enne , kui vestlus on lõppenud , ja siiski vaevalt . </s> <s> Ehk talvel paneb ta selga ühe karusnahkse kasuka , mis oli Mäetaguse kaupmehe kingitus , seda ise teadmata . </s> </p>
<p> <s> Nad sõid . </s> <s> Zmaiko noorusele ja kellaajale vastava ahnusega ; Marcos mõõdukalt ja aeglaselt ; Dvaion väärikalt , kuid sihikindlalt , võttes aega , et pasteeti hoolikalt pirukale määrida ja see siis soojendatud oliiviõlisse kasta . </s> <s> Korraks veel tuli Cordela , tõi kannu magusat veini , kallas kõigile savikruusi ja täitis januse kaupmehe oma kohe ka teist korda . </s> </p>
<p> <s> Umbes veerand tundi ei lausunud Dvaion midagi , uuris tähelepanelikult ja varjatult , kuidas ta külaline sõi , ja tegi sellest järeldusi . </s> <s> Hrano oli närviline , hirmul - kahtlemata , kuid see ei mõjutanud põrmugi tema isu , mis rääkis kindlaloomulisest ja asjalikust mehest , kes on suuteline keskenduma vaid ühele asjale korraga , kes valitseb oma keha ja tundeid . </s> <s> Dvaion lasi külalisel kõhu täis süüa , palus siis Marcosel tühjast-tähjast rääkida ja teha paar siivutut nalja , tekitades sel kombel Hranos eksitava meelerahu , ja kallas talle neljanda kruusitäie veini . </s> <s> Paari lonksuga tühjendati seegi . </s> </p>
<p> <s> " Muide , suurepärane vein , aulik Dvaion , " kõneles Hrano . </s> <s> " Ma ei mäletagi , et ma oleksin midagi niisugust varem joonud . </s> <s> Kas Pärnaorus kasvab selline magus viinamari ? " </s> </p>
<p> <s> Dvaion lasi vastata Marcosel : " Sul on väga hea maitse . </s> <s> Sama veini eelistab ka õukond Handridis ning seda valmistatakse ainult Yonkhatai poolsaarel . </s> <s> Kuninglik veinikaupmeeste gild on saanud ainuõigused selle joogi riiki toomiseks . " </s> </p>
<p> <s> " Siis kuidas see teie lauale jõuab ? " </s> </p>
<p> <s> " Minu arvestuste järgi varustab gild ainult kahte kolmandikku Handridi kõrtsidest . </s> <s> Väljaspool pealinna ei osta aga gildi käest seda keegi , riigimaksud on liiga kõrged . " </s> </p>
<p> <s> " Ma vist ikka ei mõista . " </s> </p>
<p> <s> " Salakaup , " teatas Marcos lühidalt . </s> <s> " On mõned varjulised sadamad ja metsarajad , kuhu skvaierite ega maksuametnike käed ega silmad ei ulatu . " </s> </p>
<p> <s> " Ja ühtlasi , " lisas krägiseval häälel Dvaion , " tagab see hea sissetuleku . </s> <s> Muuseas , selliste andmete eest maksaks gild väga head raha . " </s> </p>
<p> <s> " Tõsi ka või ? " pööritas Hrano silmi ja mekkis veel veini . </s> </p>
<p> <s> " Jah . </s> <s> Näiteks ühele Meremäe nahaparkalile , kes nõustus öösiti sadamas piilumas käima , maksti sada tukatit . </s> <s> Ma ei mäletagi praegu , Marcos , et mis sellest parkalist sai . " </s> </p>
<p> <s> " Räägitakse , " venitas Marcos ja vaatas ainitisel pilgul Hranot , " räägitakse , et ta komistas pimedas sadamas ja nii õnnetult , et torkas kõrkjates mõlemad silmad välja . " </s> </p>
<p> <s> " Uhh , " võdistas kaupmees õlgu , kuid pani veinikruusi ettevaatlikult käest . </s> </p>
<p> <s> " Õudne tõesti , " noogutas Dvaion , " milline ebaõnn . " </s> <s> Siis silmitses ta kipras kulmul üksipilgu Hranot , pikendas vaikusehetke ja pahvatas äkki kähiseval häälega südamlikult naerma . </s> <s> Ta naer vallutas peagi Marcose ja Zmaiko , nakatas Hranogi , ning lõppes siis läkastava köhahooga , mis pani vanamehe keha üleni vappuma . </s> <s> Ta köhis vere silmadesse , raputas vaevaliselt pead ja sirutas käe üle laua kaupmehe poole . </s> </p>
<p> <s> " Sõber , " ütles vanamees , " te näete nii ehmunud välja , nagu oleksite kavatsenud ise skvaierile ette kandma minna . </s> <s> Ärge pange Marcose sünget ilmet tähelegi , ta lihtsalt on selline - juba sellest ajast saadik , kui ta kuninga salakuulajana teenis , on ta harjunud kõiki kahtlustama . </s> <s> Jooge minuga , jooge põhjani , ja kui vein teile tõesti maitseb , siis ei näe ma põhjust , miks ei võiks see kunagi Mäetaguse kõrtsidessegi jõuda , või näiteks sealse skvaieri veinikeldrisse . </s> <s> Mis selle skvaieri nimi nüüd oligi ? " </s> </p>
<p> <s> Mis on Mäetaguse skvaieri nimi , teadsid kõik - Marcos , Dvaion ja Zmaiko . </s> <s> Aga Hrano pidi selle välja ütlema . </s> <s> " Tromas Sandzer , " pomises kaupmees ja needis mõttes juba mitmesajandat korda hetke , mil ta oli skvaieri juurde oma pahameelt ja muret kurtma läinud . </s> </p>
<p> <s> " Jajah , Sandzer , " nõustus Dvaion . </s> <s> " Olete te head tuttavad ? " </s> </p>
<p> <s> Ma ei tunne seda suslikupoega üldse , aga kelle juurde ma oleksin pidanud siis röövlite hirmus pöörduma , tahtnuks Hrano pahvatada , ent neelas sõnad alla ja raputas pead . </s> <s> " Ta on lihtsalt skvaier , " pomises ta . </s> </p>
<p> <s> " Mäetaguse on Pärnaorust kaugel , " sõnas Dvaion ja puuris kullipilgu kaupmehe näkku . </s> <s> Etendus oli läbi , nüüd räägiti tõsistest asjadest . </s> <s> " Ja võib-olla pole väärtused , mida meie siin kandis hindame , teie pool niivõrd au sees . </s> <s> Ma ei tea . </s> <s> Aga Blagomiri väes oli seitse Mäetaguse meest . </s> <s> Kas sa tundsid neid ? " </s> </p>
<p> <s> Sõnatult , neelatades Hrano noogutas . </s> </p>
<p> <s> " Kolm neist langesid siinsamas linnas . </s> <s> Ma nägin ise , kuidas Jažko nooltest läbi puuriti ja Dejan haavatuna rüütliratsude rautatud kapjade all puruks tambiti . </s> <s> Neli on veel elus , kuid mul ei tule sulle kirjeldada , millised vintsutused neile ja nende perekondadele osaks on saanud . </s> <s> Sa oled kaua Mäetagusel elanud ja pead ise teadma ja mäletama . " </s> </p>
<p> <s> " Me oleme nende perekondi alati austanud , " poetas Hrano südikalt . </s> </p>
<p> <s> " Kakskümmend aastat ! " </s> <s> Dvaioni hääl oli korraga väga vali ja luust läbilõikav . </s> <s> " Kakskümmend aastat tagasi , kui Blagomir oli valanud enda ja meie kõigi verd Ialgatore väljal , päästnud kuninga mõrtsuka käest ja ta troonile aidanud , tuli ta väeriismetega siia tagasi ja ütles : " Iga langenu perekond saab viis tukatit , iga võidelnud mees kolm . " </s> <s> See oli seadus , mille ta kehtestas . </s> <s> Ja see seadus kehtib perekonnas - me kõik oleme üks pere , sest perekond ei reeda , perekond aitab sind ning sina teda . </s> <s> Ainult oma perekonna peale saad sa loota , tohid loota . " </s> </p>
<p> <s> " Ainult oma perekonna peale , " kordas Hrano vagalt noogutades . </s> </p>
<p> <s> " Kui kuningas tappis Blagomiri , " jätkas Dvaion süngelt , " kui meie lootused elada vabalt ja õiglaselt olid porri trambitud , läksid ellujäänud mehed kodudesse laiali . </s> <s> Siis saatis Arasthavani uue krahvi ja lasi tal igasse külla sisse seada oma valvekoerad skvaierid . </s> <s> Ma ei pea sulle rääkima , mida need mehed tegid , et Blagomiri vägilasi üles otsida , neid karistada . </s> <s> Kui mehed läksid mägedesse ja metsa pakku , hakati piinama nende perekondi . " </s> </p>
<p> <s> Dvaion ei lisanud - kuigi Hrano võis seda mitte teada - , et ka teda oli skvaieri juurde lohistatud , mõisakeldris mitu ööd piinatud ja lõpuks tahetud üles puua , kui mitte kuus endist sõdalast poleks öösel skvaieri mõisale kallale tunginud . </s> <s> Need vaprad mehed läksid õigluse järele - ei tapnud kedagi , ainult haavasid , ja tegid skvaierile üsna selgeks , et kui ta tahab Pärnaorus elada , siis teeb ta seda Pärnaoru seaduste järgi . </s> <s> Pärnaorus on palju legende , kuid sellest ööst ei räägita . </s> <s> Skvaier vabastas Dvaioni ning kolis aasta pärast minema . </s> <s> Krahv määras uue , kuid ka tema taltsutati kiiresti . </s> <s> Ta saab omad maksud . </s> <s> Kuid ei rohkemat . </s> </p>
<p> <s> " See vaikne jaht kestis kolm aastat , " rääkis Dvaion edasi . </s> <s> " Lisaks lahinguväljal langenutele tuli juurde perekondi , kelle mehed olid hiljem kinni püütud . </s> <s> Neid kõiki tuli aidata . </s> <s> Ja me aitasime - nii , nagu saime . </s> <s> Meil tuli valida , kas mehed jäävad hundi kombel metsa ja lasevad end ükshaaval kinni püüda või elavad inimese kombel ja võitlevad . </s> <s> Inimese koht pole redus ; kes hundi kombel elab , muutub ka ise hundiks . " </s> </p>
<p> <s> Need olid varjatud , salajase sõja aastad , teadis Zmaiko , kuigi ise mäletas neist vähe . </s> <s> Kogu tema lapsepõlve tumestas pilt naisest , keda ta oli kunagi harjunud nimetama emaks , kes lasi end kuninga hobuse külge siduda ja Zmaiko juurest eemale lohistada . </s> <s> Ja veel mäletas ta ähmaselt oma isa , kes lebas vereloigus , tükkideks raiutuna , tema külmi silmi ja kuuma verd , millega Dvaion poisi paled kokku määris . </s> <s> Verel oli imal soolane maik , kuid see oli kõige eredam mälestus lapsepõlvest . </s> <s> Edasi oli ta elanud Dvaioni tares , kui hakkasid liikuma kuuldused kurjadest skvaieritest ja nende meestest , kes tulid öösiti , otsisid , tapsid , piinasid . </s> <s> Ta oli kasvanud teadmises , et Blagomir - kangelane Blagomir ja Pärnaoru õiglane valitseja - oli tema isa , ning tema ülesandeks on ellu jääda , et kunagi isa asemele asuda . </s> <s> Sõda skvaieritega oli varjatud . </s> <s> Nad ei saanud neid niisama lihtsalt tappa ( kuigi ka seda tuli ette ) . </s> <s> Targem oli neid mõjutada . </s> <s> Hirmu vastu sai kõige paremini hirmuga . </s> <s> Ühel õhtul kadus Alamjõe skvaieri tütar . </s> <s> Mitte keegi külaelanikest ei poetanud sõnagi , kuigi nad aimasid , kes ja miks plika ära varastas . </s> <s> Mõisnikul ei jäänud muud kui oma verekoerad mägedest tagasi kutsuda ning oodata . </s> <s> Nädala pärast naasis tüdruk koju - vigastamata ja puutumata , ainult murest ja pisaratest nõrkenud . </s> <s> Tal polnud küljes ühtegi kriimu - see oli sõnum skvaierile , sõnum , mis mõjus rohkem kui sinised plekid või julmemad vägivalla tundemärgid . </s> <s> Tüdruk elab praegugi Alamjõel , kuid vaevalt enam mäletab ühte jõmpsikat , kes oli üritanud temaga metsahüti juures mängida ja teda lohutada . </s> <s> Aegapidi tulid mehed peidust välja , tagasi oma kodudesse . </s> <s> Neilt võeti ära maad , neile määrati kõige kohutavamad maksud , neid saadeti kõige kontimurdvamatele töödele . </s> <s> Aga siis hakati sosistama õiglastest . </s> <s> Kui Meremäe skvaieri viljaait öösel maha põles , räägiti , et see on õiglaste kättemaks . </s> <s> Kui Võhandmäe mõisniku kallid ja haruldased hurdad ära mürgitati , räägiti , et see on nähtamatute õiglaste tasu ülekohtuse jahi eest . </s> <s> Katlaoru skvaieri maja ees kasvas iidvana tamm , mis kumade ilmadega andis varju tervele õuele , ja peremehe äraolekul oli keegi selle öösel maha saaginud , nii et varisenud hiidpuu oli lõhkunud uue häärberi katuse . </s> <s> Õiglased olid korraga olemas , igal pool , salapärased , nähtamatud . </s> <s> Sadakond meest , kes olid Blagomiri salgast ellu jäänud ja aitasid oma perekonda , ligi tuhandet inimest , kelle toitja oli surnud , hukatud , tapetud . </s> <s> Tormisesse vette valatud sularasv summutab lained ; skvaierite märatsemistele tuli piir . </s> <s> Paljud lahkusid , mõned jäid - need , kes tahtsid elada ja olid leplikumad . </s> <s> Kindlasti olid nad midagi kuulnud Pärnaoru Dvaionist , kunagisest Blagomiri külavanemast , kuid ei võinud ju ometi too ätt kõige selle taga olla ! </s> </p>
<p> <s> Nüüd istus see ätt oma tagasihoidlikus tares , austatum ja lugupeetum , kui ükski Pärnaorgu valitsenud krahv kunagi oli olnud , ja kallas sõbraliku näoga veini ihnurist kaupmehele , kelle ukse kohale oli õiglane Raduk naelutanud tühja musta vasikanahast pauna ning kes selle täitmise asemel oli kõigi kuuldes põlglikult mühatanud ning väljakutsuvalt otse skvaieri juurde põrutanud , kurtma , et mingid hulgused nõuavad ausa kaubitseja käest raha . </s> </p>
<p> <s> " Perekond , " rääkis Dvaion vaiksel , sisendaval häälel ja jälgis , kuidas Hrano iga sõna juures üha rohkem kössi vajus , " saab täita oma kohuseid ja olla õiglane vaid siis , kui kõik selle liikmed peavad kinni kindlatest väärtustest ja kokkulepetest . " </s> </p>
<p> <s> Zmaiko vaatas üha enam kössitõmbuvat kaupmeest , tuletades endale meelde käske ja keelde , mida keegi polnud talle kunagi õpetanud , mis tuli ümbritsevast olukorrast ise tabada ja läbi tunnetada . </s> <s> Mis ka ei juhtuks , sa vaikid ega reeda iialgi ühtegi õiglaste saladust . </s> <s> Sa allud alati , jäägitult ja täielikult oma peamehele - ühele Blagomiri salgast ellujäänule või Dvaionile endale . </s> <s> Sa aitad ja abistad alati ja kõiges teisi õiglasi , ilma küsimusi esitamata . </s> <s> Sa maksad kätte igale õiglasele tehtud ülekohtu ja vägivalla eest , sest rünnak ühe vastu on rünnak kõigi vastu . </s> <s> Ja lõpuks - sa väldid igasuguseid asjaajamisi võimudega . </s> <s> Sul on perekond , kes sind aitab ja sinu eest kätte maksab . </s> <s> Selle teadmisega pead sa elama . </s> <s> Ja nad elasid . </s> <s> Fostayn võis imestada , et miks üha vähem inimesi krahvi mõistetud kohut nõudis ja miks aeg-ajalt üha rohkem laipu leiti ; miks räägiti veritasust ja sellest , et külades elavat mingi salajõuk , kes ise õigust mõistab . </s> </p>
<p> <s> Hrano oli läinud skvaieri juurde , võimudele kaebama . </s> <s> Nüüd oli see mees end täis puginud , jälgis veidi veinivinus silmadega Dvaionit ega teadnudki , et kaks päeva tagasi oli siinsamas ruumis otsustatud tema saatuse üle . </s> <s> Marcos oleks saatnud talle mustast paunast keeldumise järel noa - surmahoiatuse koos suurema kotiga , mis tuleks tukatitega täita . </s> <s> Dvaion pooldas teistsugust lähenemist . </s> <s> Õiglaste tugipunkt kaugel Mäetagusel polnud kõige tugevam , vennaskonna haare oli alles hiljuti sinna laienenud . </s> </p>
<p> <s> " Ajad on praegu rasked ja ebaõiglased , " sõnas Dvaion . </s> <s> " Meil kõigil on vaja sõpru , inimesi , keda võime usaldada , kellele toetuda . </s> <s> Ma tean , et sinu karusnahaäri Cartna sadamas ei lähe kõige paremini , et kohalik gild on mõnevõrra tõrges ? " </s> </p>
<p> <s> " Nii see on , " ohkas Hrano ja vangutas pead . </s> <s> " Nad soosivad ainult oma gildi liikmeid ega lase kaugelt tulnuil rahulikult kaubelda . " </s> </p>
<p> <s> " Sest neil on oma perekond . </s> <s> Aga sina oled üksi . </s> <s> Kui just Mäetaguse skvaier sulle abi ei lubanud . </s> <s> Ei ? </s> <s> Näed siis ... " </s> </p>
<p> <s> Dvaion ei pidanud lähemalt seletama . </s> <s> Tegelikult oli nende vestlus kujunenud kergemaks ja lühemaks , kui õiglased olid arvanud . </s> <s> Hranost polnud kuigi palju teada . </s> <s> Raduk oli ta ära märgistanud , leidnud ja teinud ettepaneku talle must paun saata . </s> <s> Raha oleks kulunud ära Mäetagusel tugevama sillapea loomiseks , kohaliku skvaieri pitsitamiseks , veel paari ustava venna värbamiseks . </s> <s> Dvaion oli lasknud Marcosel kiiresti uurida Hrano äri ja sidemeid ning leidnud , et kui seda kaupmeest saab hirmutada , siis on temast elusana rohkem kasu . </s> <s> Hrano oli nähtavasti samuti õiglaste kohta teateid kogunud ja kahetses oma käiku skvaieri juurde - niivõrd , kui kahetseb kaupmees vale partneri valikut . </s> <s> Peale müntide koguse kaupmehele vaevalt elus midagi korda läks . </s> <s> Mis teeks temast ju üsna ettearvatava käitumisega liitlase . </s> </p>
<p> <s> " Kui sa jõuad tagasi koju , " sõnas Dvaion kohtumise lõpetuseks , " siis sa näed , mida teha . </s> <s> Kuu aja pärast võid rahuliku südamega vankritega Cartna poole liikuda . </s> <s> Sa oled seal teretulnud . " </s> </p>
<p> <s> " Oh , kui see tõesti nii saab oleks ... " ajas Hrano end tuikudes püsti , " kui tõesti nii , siis kuidas suudaksin sinu vaeva tasuda ? " </s> </p>
<p> <s> " Perekonnas , " vastas Dvaion kuivalt , " ei tasuta vaeva eest . </s> <s> Perekonnas ei määrata makse . </s> <s> Perekond tasub südamega . </s> <s> Ja kui sul tekib veel mingeid muresid , siis kuulab Raduk sind alati ära . " </s> </p>
<p> <s> Kummardades ja koogutades Hrano lahkus . </s> <s> Mäetaguselt , oma jõuka tare eest leiab ta väga mahuka ja tühja musta kukru , mille täitmine tekitab talle mitu halli karva ja kurnab kapa südameverd . </s> <s> Aga ta maksab , täidab koti tukatitega . </s> <s> Aasta pärast - mille jooksul tema äri Cartnas väga edukalt läheb - on täidetav kukkur veelgi suurem . </s> <s> Ning kui õiglastel Mäetagusel Hrano abi ( raha ) tarvis läheb , siis läheb seda nõutama Raduk , kelle hõlma alt paistev pussnuga jäi sellelt reisilt Pärnaorgu kaupmees Hranole igaveseks meelde . </s> </p>
<p> <s> 3 </s> </p>
<p> <s> Cordela koristas nõud ja pidusöögi jäänused , Marcos viskas koldesse paar halgu juurde , Dvaion köhis , veri silmis , Zmaiko ootas . </s> <s> Lõpuks ajas Dvaion end laua tagant püsti ja komberdas nurka , kus seisis suur tammepuust , karunahaga kaetud tugitool . </s> <s> Algas nõupidamine , õiglaste vennaskonna kõige kõrgema ja kitsama ringi üritus . </s> <s> Marcos kui Dvaioni parem käsi seadis end sisse karunahksele toolile kõige lähemale . </s> </p>
<p> <s> Oli vähe inimesi , kes Marcost armastasid , veel vähem neid , kes teda tegelikult tundsid . </s> <s> Tema kodukoht oli kaugel põhja pool Handridi , kusagil Deligeri väikese kaubalinna kandis , mis oli traditsiooniliselt õukonna esimese printsi pärusvaldus . </s> <s> Marcos , see pikk , vibalik , kiilaspäine mees olevat nooruses pidanud kümneid ameteid , pannud sageli oma elu kaalule , tegelnud salakaubaveoga , kuni temast sai krahvi salakuulaja . </s> <s> Kui Arasthavani uutele ametikohtadele õukonnas ustavaid mehi otsis , kerkis madalat päritolu , kuid alati osav , kaval ja võimekas Marcos pinnale . </s> <s> Kuninga siseminister määras ta vastutavaks Pärnaoru mässu mahasurumise eest . </s> <s> Marcos rändas maal ringi , seadis sisse salakuulajate ja piilurite võrgu , vestles skvaieritega ja veenis neid , kuni ta ühel öösel rööviti ja Dvaioni ette toimetati . </s> <s> Marcos ja tema tegutsemine oli muutunud kujunevale õiglaste vennaskonnale äärmiselt ohtlikuks . </s> <s> Kahtlustati , et kui kuninga nuhk jätkab , on varsti kõik mehed paljastatud ning vaevaga kulgev , kuid tulemusi andev skvaierite lepitamine-hirmutamine nurjub . </s> <s> Teda ei tohi tappa , otsustas Dvaion , kuid ei saa ka tegutsema jätta . </s> <s> Teda pole võimalik hirmutada , oli Dvaion kindel , ega ka ära osta . </s> <s> Temaga tuleb rääkida , ta pole kõrgest soost , teda ei innusta vere uhkus , vaid kuulekus ja ustavus oma ülesandele . </s> <s> Kui ta on see , kes ma arvan , ütles Dvaion , siis saab see mees olla vaid iseenese teener ja isand . </s> <s> Ta tahab olla vaba . </s> <s> Aga vabadust võib leida mitmelt poolt . </s> <s> Nad olid vestelnud terve öö ja Marcos võttis järelemõtlemisaega . </s> <s> Keegi õiglastest ei uskunud , et Marcos nende poole üle tuleb . </s> <s> Aga ta tuli - viisteist aastat tagasi . </s> <s> Nüüd oli Marcos Dvaioni esimene leitnant , mees kellest paljud ümbruskondsed skvaierid olid kuulnud , kuid keda vähesed näinud olid . </s> <s> Vaid üks skvaier , Rannaküla Vilimosz oleks võinud uhkeldada , et ta Marcosega kohtunud on ... oleks , kuid ei saanud , sest Marcos oli mees , kes viis vägivallahullule mõisnikule noa . </s> <s> Ilmselt oli ta varemgi tapnud , kuid ei kunagi lahinguväljal . </s> </p>
<p> <s> Dvaion sirutas end toolis välja , ohkas ja taas mattis tal hinge . </s> <s> " Cartna , " suutis ta lõpuks öelda . </s> <s> " Cartna , Marcos , mis meil seal on ? " </s> </p>
<p> <s> " Tegelikult mitte midagi . </s> <s> Linn jääb siit liiga kaugele , sidemeid ei ole . </s> <s> Aga seal on palju rikkust . </s> <s> Vabalinn , maksab kuningale makse ; valitseb raehärra , kelle valivad seitsme gildi vanemad . </s> <s> Raehärra valitseb gildide soovide järgi . </s> <s> Kõva korraga linn , röövleid ja mõrtsukaid ei ole , see-eest on palju kõrtse ja lõbumaju . </s> <s> Kaupleb kõigi tähtsamate ülemere sadamatega - Stragobori , Geteburgi , Cibola ja Marakarnassariga sealhulgas . </s> <s> Handridi jaoks on Cartna tähtis kaubalinn . </s> <s> Ei mingit salakaubandust . </s> <s> Karusnahakaupmeeste gild pole seal kõige mõjukam , kuid siiski tugev . </s> <s> Nad saavad omad nahad Baani ürgmetsast , seal on neil lepingud küttidega . </s> <s> Üldiselt pole Hrano selle gildi masti mees . " </s> </p>
<p> <s> " Ma tean , mis mees Hrano on , " rögises Dvaion . </s> <s> " Ahne . </s> <s> Ja ta jõuab kaugele . </s> <s> Praegu tahab ta oma kauplemist laiendada , müüa kaugetelt maadelt tulevatele kaupmeestele kasukaid , kuid gild ei luba . </s> <s> Peab olema midagi , mis huvitab Cartna gildi meie maades . </s> <s> Meil on vaja sealses sadamas oma mehi . </s> <s> Sa sõidad homme Cartnasse , Marcos . " </s> </p>
<p> <s> Marcos noogutas . </s> <s> Cartna on õiglaste ammune huvi ; Handridi lähim suurlinn , ülioluline kaubalinn , kuningriigi suurim ja tähtsaim sadamalinn , mis austab kõrgelt priiust , sest on selle eest aastasadu kuningatega võidelnud , ja mille raehärrade arvamusega arvestavad nüüd kõik Handridi valitsejad . </s> <s> Ühe tühise Mäetaguse kaubitseja abistamine on õiglaste esimene samm Cartnas . </s> <s> Järgnevad teised . </s> </p>
<p> <s> " Mis meil veel on ? " küsis Dvaion . </s> <s> " Peale Ginshala ? " </s> </p>
<p> <s> " Rauapää mölder kaebab skvaieri peale . </s> <s> Mõisnik oli viiekümne mõõdu odra jahvatamise eest võlgu ja nüüd teatas , et ei kavatsegi maksta , kuna möldri poeg tegi ta tütrele sohilapse . " </s> </p>
<p> <s> " Tegi ka või ? " </s> </p>
<p> <s> " Tüdruk väidab , et ta vägistati ... </s> <s> Poiss pani plehku . </s> <s> Räägitakse , et ta tahtis kuninga juurde sõjasulaseks minna . " </s> </p>
<p> <s> Dvaion mõtles hetke ja kortsutas kulmu . </s> <s> " Las keegi , kõige parem kui Smiczan , viib skvaierile musta pauna . </s> <s> Kui ta nädala jooksul ei maksa , siis maksame möldrile ise ja levitame kuuldust , et õiglased on skvaieri võla üles ostnud . </s> <s> See hirmutab ja häbistab teda , sest siis on ta juba meile võlgu . </s> <s> Ta on nõrk mees ja võtab õppust , tuleb ja maksab ise meile oma võla ära . </s> <s> Pole mõtet teda praegu muul kombel mõjutada ; ta on tütre pärast raevus ja segaduses . </s> <s> Põgenenud poiss tuleb aga üles otsida ja minu juurde tuua . " </s> </p>
<p> <s> " Aga kui me maksaksime ise kohe ära ? " pakkus Zmaiko . </s> </p>
<p> <s> " Ei , " raputas Dvaion pead . </s> <s> " Nii pääseks ta liiga lihtsalt . </s> <s> Skvaier peab teadma , et asjad liiguvad , midagi toimub tema selja taga , et me oleme tema võlast teadlikud . </s> <s> Kui me kohe ise ära maksame , unustab ta selle asja ja mõtleb , et õiglased sel kombel tegutsevadki . </s> <s> Veel midagi ? " </s> </p>
<p> <s> " Võhandmäe skvaier , see vana rebane Turigan , on sulle sõna saatnud , et külamehed käivad salaküttimas . </s> <s> See on keeruline lugu , Dvaion . </s> <s> Mehed käivad tõesti loata metsas ja skvaieri jäägri peksid nad läbi ja ütlesid , et ärgu toppigu oma nina õiglaste asjadesse . " </s> </p>
<p> <s> Zmaiko vilistas vaikselt läbi hammaste . </s> <s> Seda sorti lood ei jõua ega peagi tavaliselt jõudma Dvaionini . </s> <s> Kui skvaier on kehtestanud Fostayni nõudmisel külale ebaõiglased jahimäärad , alles siis annavad õiglased loa minna küttima ja klaarivad ise asja skvaieriga . </s> <s> Võhandmäe Turigan oli aga mõistlik mees , kes oskas juua kahest kaevust korraga , ei nõudnud külalt ülearust ja oli krahv Fostayni juures Võhandmäe huvide eest ausa mehe kombel seisnud . </s> <s> Kui mõne skvaieriga tõesti võis asju ajada , siis see mees oli Turigan , sest ta oli aru saanud , et vaid ilma õiglastega tülitsemata seisab ka tema kindlalt . </s> <s> Nüüd aga , kui Marcos ütles , et lugu on keeruline , siis pidi siin veel mingi konks olema . </s> </p>
<p> <s> " Mida Turigan tahab ? " küsis Dvaion . </s> </p>
<p> <s> " Et me meestele ütleksime , et nad on liiga palju tiineid emahirvi tapnud . </s> <s> Krahv nõuab talveks soolatud hirveliha ja nüüd peab Turigan seda mujalt sisse ostma . </s> <s> Raha aga korjab ta lisamaksuna Võhandmäelt , kuigi ei tahaks . " </s> <s> Marcos pidas pausi . </s> <s> " Ja üks salaküttidest oli parkal Ivor . " </s> </p>
<p> <s> Dvaioni nääl , tuletas Zmaiko meelde . </s> <s> Perekond . </s> <s> Aga Ivor ei kuulunud õiglaste sekka . </s> </p>
<p> <s> " Tahad sa temaga rääkida ? " küsis Marcos . </s> </p>
<p> <s> " Sina räägid temaga , " vastas Dvaion . </s> <s> " Ja ütledki , et Dvaion temaga enam rääkida ei taha . </s> <s> Sa tead , kuidas temaga hakkama saada . " </s> </p>
<p> <s> " Lesknaise Ginda juures käisid eile vargad , " teatas siis Marcos kolmandast lahendust vajavast asjast . </s> <s> " Naine sattus neile peale , talle löödi nuiaga pähe . </s> <s> Võeti toidumoona , raha tal polnud .. " </s> </p>
<p> <s> " Kes ? " </s> </p>
<p> <s> " Ilmselt Alamjõe karjused . " </s> </p>
<p> <s> " Kas Ginda tuli kohe sinu juurde ? " </s> </p>
<p> <s> " Jah . </s> <s> Ta nõuab verd . </s> <s> Tema mees oli ... " </s> </p>
<p> <s> " Ma tean . </s> <s> Ja ta saab verd . </s> <s> Saada kaks meest vargaid jälitama . " </s> </p>
<p> <s> " Ma läheksin ise , " pakkus Zmaiko . </s> </p>
<p> <s> " Ei . </s> <s> See on lihtne ja labane töö , paari varga pussitamine . </s> <s> Jäta meid nüüd Zmaikoga kahekesi , Marcos . " </s> </p>
<p> <s> Kui Zmaiko kasuisal oli midagi tõsist rääkida , läks ta alati kiirelt asja juurde , ei valmistanud noormeest sissejuhatusega ette . </s> <s> Mida vanemaks Dvaion jäi - ja praegu pidi ta olema juba üle kaheksakümne - seda vähem ta üldse rääkis . </s> <s> Aga nüüd kõnelesid vanamehe verised silmad , et rääkida on tal paljust . </s> <s> Kui Marcos lahkus ja nad omaette jäid , sõnas Dvaion : " Fostayni juurde saabusid käskjalad Handridi maapõue jõudude kloostrist . </s> <s> Otsitakse tarku ja nõide . " </s> </p>
<p> <s> Zmaikole meenus salapärane kolmik , kellega ta tare uksel kokku oli põrganud . </s> <s> Targad kaugelt maalt . </s> <s> " Tarku on palju liikumas nähtud , " nõustus poiss . </s> </p>
<p> <s> " Kolm Aanraa poolsaare oma käisid just minu juures . </s> <s> Nad olid kaugelt ja üllatunud , et meil tarka pole . " </s> </p>
<p> <s> Ilma targa ehk nõiata küla on kui ahjuta tare ehk kaevuta küla . </s> <s> See tähendab , et elada nii võib , kuid elu pole suurem asi . </s> <s> Pärnaoru tark Zmai suri siis , kui Zmaiko polnud veel sündinud , korraldades enne asjad nii , et uus tark - Zmaiko ema Kandis - Blagomiriga tema majja elama asuks . </s> <s> Tark peab elama targa majas , seal , kus maapõues ristuvad väega sooned . </s> <s> Kuid Kandis viidi Pärnaorust väevõimuga nii , et ta ei jõudnudki endale asemikku otsida . </s> <s> See oli Dvaioni ja veel mitme muu küla nõia soov , et Zmaiko siiski targa majas edasi elaks - mõnikord kandub veri edasi . </s> <s> Pärnaorus ei olnud praegu päris õiget tarka ; Zmaiko oli leidnud ise mõne lauda jaoks õige koha , oli nikerdanud räästa alla kaitseruune , oli seganud rohtusid , uidanud tammesõõris ja uurinud majas leiduvaid nõiariistu . </s> <s> Ta oli oodanud , et kas väed tulevad tema sisse või peab Pärnaoru endale uue targa leidma . </s> </p>
<p> <s> " Lood on nii , " ütles Dvaion , " et Ginshala kloostris on uuristatud uusi käike ning avastatud midagi tähtsat . </s> <s> Täpsemalt ei tea keegi , mida nad maa alt leidsid ... kuid ega kloostrit ei ehitata ju tavalise maa peale . </s> <s> See pidi olema eriline koht ja nüüd on see " eriline " avastatud . </s> <s> Aga nähtavasti jääb Ginshala enda jõude väheks , et sellega toime tulla . </s> <s> Ma ei tea . </s> <s> Kloostrivanem Raimon kutsub tarku üle maa kokku ning räägitakse , et isegi üle mere Falkooniasse , Stüügiasse ning kaugemalegi lõunamere poole on saadikuid lähetatud . </s> <s> Viimasena jõudsid nad Fostayni juurde . " </s> </p>
<p> <s> Kuhu mujale ? </s> <s> Loomulikult kõige mässulisemale maale jõutakse viimasena , maale , mida kuningas ohjeldamatult maksudega pigistab ja kust värvatud sõjamehed saadetakse lahinguis alati sellistesse kohtadesse , kus nad kõige kindlamalt hukka saaksid . </s> </p>
<p> <s> " Kas meie juurest minnakse ? " </s> </p>
<p> <s> " Mitte kõik , " vastas Dvaion napilt . </s> <s> " Nii nagu ei usaldata Pärnaoru maid , ikka oli see nimetus külge jäänud küladele , kes kunagi Blagomiri alla koondusid , et oma vabaduse eest võidelda , Handridis , ei taha ka siinsed pealinnaga tegemist teha . </s> <s> Klooster ja maapõue väed on aga iseasi . </s> <s> Maapõue väed ... , " ohkas Dvaion , pani käe Zmaiko õlale ja vaatas talle sügavalt silma . </s> <s> " Me vajame neid . </s> <s> Enne Blagomiri polnud mul aimugi , mida kõike võib nõiaväega korda saata , ja kui Zmai teadiski , siis ta ei rääkinud . </s> <s> Külas pole palju tarvis , sõda sa nõiavitsaga ei võida . </s> <s> Targad , vanemad eriti , hoiavad üldse omaette . </s> <s> Neist ei saa kunagi õiglasi , kuigi kasu on neist alati palju . </s> <s> Ma tahan teada , Zmaiko , mida nad Ginshalas leidsid . </s> <s> Keda ma võin usaldada ? " </s> </p>
<p> <s> " Võhandmäe Greigor ja Rannaküla Thath ? " pakkus Zmaiko . </s> </p>
<p> <s> " Nad on targad ja tublid mehed , " nõustus Dvaion . </s> <s> " Aga nad on targad ja ainult . </s> <s> Nad ei kuulu vennaskonda ja ... nad pole Blagomiri pojad . </s> <s> Vaata , sinus voolab vapra sõdalase ja targa veri . </s> <s> Ja sina oled õiglane . </s> <s> Ma tahan , Zmaiko , et sa läheksid koos teiste tarkadega Handridi maapõue jõudude kloostrisse . </s> <s> Ole seal meie kõrvad , silmad ja suu ; leia , mida peidab endas maapõu Ginshala all ja kuidas me sellest kasu saaksime . " </s> </p>
<p> <s> " Handridis on Arasthavani , " pomises Zmaiko . </s> </p>
<p> <s> " Ta ei tunne sind . </s> <s> Ma ei usu , et ta üldse aimaks , et sa olemas oled . </s> <s> Kuningas põlgab ja vihkab meie kanti ning kui ta oleks tahtnud Blagomiri sugu välja juurida , oleks ta seda juba ammu teinud . </s> <s> Kakskümmend aastat on möödas Blagomiri võitlusest ja kuningas ei mäleta enam . </s> <s> Aga meie mäletame . " </s> </p>
<p> <s> Vaata ja jäta meelde , kakskümmend aastat tagasi lausutud sõnad , kui Zmaiko isa tükkideks raiutud laip lebas vereloigus ja ema lohises seotuna mööda maad kuninga hobuse järel . </s> <s> Jah , ta mäletas - verd ja pisaraid oma näol , hirmu ja lootusetut üksindustunnet . </s> <s> Ta mäletab ja teab nüüdki : õiglaste kohus on võidelda , mitte alla anda , ja mäletada . </s> <s> Ta mäletab ... </s> </p>
<p> <s> " Handridis on see naine , keda sa nimetad mu emaks . " </s> </p>
<p> <s> " Ta on su ema . " </s> </p>
<p> <s> " Ta hülgas mu . " </s> </p>
<p> <s> " Zmaiko , pole minu asi seda sulle seletada . </s> <s> Kuidas sa tahad tunda , seda peab ütlema su süda . </s> <s> Mina nägin naist , kes ohverdas oma vabaduse mitmesaja elu nimel . </s> <s> Poleks ta läinud , poleks ka mind enam elus . </s> <s> Sina nägid seda muidugi teisiti ja ma ei saa seda sulle ette heita .. Aga jah , su ema võib olla Handridis , ma ei tea . </s> <s> Ka seda , kas ta enam elus on . </s> <s> Handridis elab veel kakskümmend tuhat inimest . </s> <s> Ma ei usu , et sa teda seal kohtad . </s> <s> Niipalju , kui see minust sõltub , olen ma su minekut ja imbumist Ginshalasse ette valmistanud . </s> <s> Vasta mulle parem , kas sa lähed ? " </s> </p>
<p> <s> Mitte kas ma saan või tahan minna . </s> <s> Kuidas ta saaks keelduda ? </s> <s> Ta läheb , muidugi ta läheb . </s> </p>
<p> <s> " Siis parem mine kiiresti , juba homme , kui sind miski Pärnaorus kinni ei hoia . " </s> </p>
<p> <s> " Põld . " </s> </p>
<p> <s> " Selle eest kantakse hoolt nagu alati . </s> <s> Korl künnab seda . </s> <s> Ning ma luban , " Dvaion isegi muigas , " et Cordela jääb sulle truuks . </s> <s> Kui see sulle muidugi oluline on . " </s> </p>
<p> <s> Zmaiko kehitas õlgu . </s> <s> " Ta on hea , " ütles ta lihtsalt . </s> </p>
<p> <s> " Aga temast ei saa kunagi sinu naist , ma tean . </s> <s> Zmaiko , " Dvaion kobas laualt piibu ja tubakakoti järele , popsis mõned mahvid kirsilõhnalist suitsu , " kui sa ei taha Agnese pärast minna , siis ütlegi nii . " </s> </p>
<p> <s> " Ma lähen , " kinnitas noormees . </s> <s> " Kuigi ma pole tegelikult tark , tahan ma minna . </s> <s> Ma saan hakkama . </s> <s> Aga Agnes ... " </s> </p>
<p> <s> " Sa peaksid temaga hüvasti jätma , " arvas Dvaion . </s> <s> " Seda oli põrgulikult raske korraldada aasta tagasi , kui äraostetud jääger ta metsa meelitas ja hobuse kährikulõksu ajas . </s> <s> Sinagi tõrkusid algul vastu , aga ... " </s> </p>
<p> <s> Aga skvaieri teenriks sokutatud õiglaste mehe hinnang oli olnud õige : Agnes ja Zmaiko saavad sõpradeks , igavlev tüdruk otsib romantilist seiklust , kangelast , kes aitab tal metsast koos viga saanud hobusega koju jõuda . </s> <s> Nüüd oli neil lossis " keel " ja seda ei tohtinud kaotada . </s> </p>
<p> <s> " Mul on raske teda enne hommikut näha , " arvas Zmaiko . </s> <s> " Ta käis täna ja tõi tagasi amuletid , millega ma talt soolatüükad välja ravisin . </s> <s> Ta lubas end suudelda ... " </s> </p>
<p> <s> " Mida sa muidugi ei teinud . </s> <s> See oli õige . </s> <s> Me ei vaja tormilist armulugu . </s> <s> Aga ega sinu keeldumine teda ei solvanud ? " </s> </p>
<p> <s> " Ta tahtis näidata , et solvas . " </s> </p>
<p> <s> " Mis annabki sulle hea võimaluse minna vabandust paluma . " </s> </p>
<p> <s> Lahkudes Dvaioni juurest põrkas Zmaiko lävel kokku Võhandmäe targa Greigoriga , keda peeti taevamärkide kõige paremaks seletajaks . </s> <s> Vana Dvaion tahtis teada , kas tema pikalt kavandatud ja täna õhtul kindlaks määratud sammud - imbumine Cartnasse ja Handridi - on taevaste vägede poolt määratud täide minema . </s> <s> Tähed taevas võivad ainult arvata , ent elu korraldavad maapõue jõud . </s> <s> Nende soosingut ei ennusta aga ükski tark . </s> <s> Kui mitte Ginshala leiud pole seda muutnud . </s> </p>
<p> <s> 4 </s> </p>
<p> <s> Zmaiko ajas pärastlõunal välja oma muula - loom oli silmnähtavalt tõrges ebaharilikul kellaajal teeleasumise suhtes - ning ratsutas Pärnaoru möldri juurde . </s> <s> Kui keegi oli talle oma elu võlgu , siis just Vaitol , kangekaelne ja turd mees , kes ei kavatsenudki naist võtta ja oli isa veski kärestikulise mägijõe alamjooksul pärast sõda ise oma kätega üles ehitanud . </s> <s> Mees hoidis küla tegemistest eemale , kuid mitte tööst , ta jahvatas vilja ja sai mõne aastaga võrdlemisi rikkaks , ehitas uue tare ning isegi selle asukoha määras ise , ilma tarkade abita . </s> <s> Kui õiglased talle musta pauna saatsid , ta lihtsalt vilistas selle peale . </s> <s> Dvaion saatis Zmaiko , kes aeglaselt piipu popsivale Vaitolile seletas , miks üksi ja ilma perekonnata on raske elus toime tulla . </s> <s> Mees kuulas jutu ära , kopsis piibu tühjaks ja ütles : " Tead , poju . </s> <s> Sinu isa oli kange mees küll ja Dvaion on tubli külavanem . </s> <s> Aga mina ega minu isa nendesse sõdadesse ei tikkunud , vesi voolab mägedest ikka ja põllud kannavad vilja , nii et keegi peab seda jahvatama . </s> <s> Kui keegi on näljas ja tuleb Vaitoli käest vilja laenuks küsima , siis seda ta ka saab . </s> <s> Ja maksab tagasi , sest võlgu ma ei armasta ja pean nende üle täpset arvet . </s> <s> Sestap ka tean , et Dvaioni kambale ma mitte ühtegi odratera ega krossi võlgu ei ole . </s> <s> Kõik , mis mul on , olen ise oma tööga saanud . </s> <s> Ning minu teada ei ole ka enam ükski Blagomiri langenute perekondadest näljasurma äärel . </s> <s> Teie tegemised mind ei huvita , saan ilma teietagi hakkama , saage teiegi ilma minuta . </s> <s> Kui tahad teada , siis olete te varsti samasugused vereimejad ja röövlid kui too Kihva-Jerrid . " </s> <s> Zmaiko kandis Dvaionile möldri sõnad täpselt ette ; nõupidamine oli lühike , Marcos tõmbas põuest pussnoa ja pani selle lauale . </s> <s> Öösel löödi see Vaitoli veski uksepiita koos musta paunaga . </s> <s> Täida see või sure . </s> <s> Nii pauna kui noa võttis mölder endale - mõlemad ju tarvilikud esemed . </s> <s> Oleks ta skvaieri juurde läinud , oleks see kindlasti tema viimane käik olnud , ent nüüd keelitas Zmaiko Dvaioni veel nõusse , et ta polnud esimest korda piisavalt veenev ning läheb ja proovib veel kord mehega kõnelda . </s> <s> Vaitol oli keharammult Zmaikost üle , turjakam , kuid ta polnud tugev . </s> <s> Ta polnud õiglane . </s> </p>
<p> <s> Zmaiko ei pidanud talle seda ütlema , kui jalaga veski ukse lahti lõi ja musta pauna põrandale viskas . </s> <s> Ta ütles : " Sul on üks vahe nuga , Vaitol , ma tean , kuid mina olen relvitu . </s> <s> Mul pole nuga vaja . </s> <s> Ometi olen ma siin ja ei lahku enne , kui sina oled surnud või pannud mõlemad paunad münte täis . " </s> </p>
<p> <s> Mis tegi õiglased tugevaks ? </s> <s> Raha ? </s> <s> Relvad ? </s> <s> Või teadmine , et sul on perekond ; vaimujõud sellest teadmisest , mis annab üleolekutunde ja peletab hirmu . </s> </p>
<p> <s> Vaitol maksis . </s> </p>
<p> <s> Nüüd , kui Zmaiko muula seljas veskihoovi jõudis , teatas ta kohe , et kuna tal on just lossi asja , siis võtab ta kaasa ka need kaks kotti jahu , mis möldril eelmisel korral kogemata arvestusest välja ning Fostayni valveülemale tagastamata jäid . </s> <s> Morni näoga , hambad vihast kokku surutud , rakendas Vaitol muula väikese vankri ette ja heitis vankrile kaks kotti vilja . </s> </p>
<p> <s> Paari tunni pärast jõudis Zmaiko krahv de Fostayni lossi , mille müüri olid kõik ümbruskondsete külade mehed paarkümmend aastat tagasi sunniviisiliselt ladunud , enne seda aga Pärnaoru kantsi ja kiviplokkidega kindlustatud elamuid lõhkunud . </s> <s> Praeguse krahv de Fostayni eelkäija oli olnud julmem ja karmim kui nüüdne isand . </s> <s> Esimesele sõjajärgsele krahvile oli kuninga poolt antud range käsk Blagomiri loodud riik hävitada , maa sisse tampida . </s> <s> Külavanemate asemele määras ta skvaieriteks jõhkrad sõjapealikud ; lossikeldritesse veeti metsadesse ja mägedesse pagenud meeste naisi ja tütreid , neid piinati ja vägistati . </s> <s> Mõned murdusid , mõned mitte . </s> <s> Arasthavanil seisis ees sõjaretk kaugetesse maadesse ning ka Fostaynil tuli teekond , kust ta poleks kunagi tagasi tulnud , jalge alla võtta . </s> <s> Õigupoolest ei jõudnudki krahv tandrile , sest ta kõnges poolel teel mürgitatud veest , mida ühest mahapõletatud küla kaevust jõi . </s> <s> Muidugi sosistati , et Dvaioni pikk käsi oli lasknud kaevu mürgitada . </s> <s> Kas lasi või ei lasknud , Zmaiko ei teadnud , küll aga seda , et uus krahv Fostayn oli palju leplikuma meelega ning et Agnese kaudu võivad õiglased kuulda sellest , mida muud äraostetud lossielanikud ei teadnud . </s> </p>
<p> <s> Teel mõtles ta punale Agnese näol , kui nad olid vahel pikemaks juttu ajama jäänud ; neiu lehvivatele lokkidele , kui ta valge hobuse seljas üle tasandiku tuiskas ; tema õrnale ja valgele nahale , graatsilisele ja õblukesele kehakujule - peaaegu haprale - ning ta ei suutnud kunagi ette kujutada , et Agnese jalad samamoodi kui tugeva ja sihvaka Cordela omad , ahnelt ta keha ümber klammerduksid , enda vastu suruksid ja kirglikus kuumuses häbitult lisa nõuaksid . </s> </p>
<p> <s> Päevased kaubitsejad olid lossist juba lahkumas ning väravas küsis valvur tõredalt , et mispärast seda vilja siia vastu ööd veetakse . </s> </p>
<p> <s> " Vaitol oli valesti rehkendanud ja need kaks kotti kuuluvad valveülemale , " vastas Zmaiko . </s> <s> " Aga võimalik , et Backar sellest ise midagi ei tea ; mölder palus mul välja uurida ja vabandust paluda . " </s> <s> Jahukotid jäid väravasse kaarikule ootama ning Zmaiko lasti edasi . </s> <s> Mitte et valve päevasel ajal eriti range oleks olnud , aga mingit asja tuli ju teha . </s> <s> Sagivas lossihoovis ei pööranud keegi talle tähelepanu , kuid Agnese ruumidesse jõudmiseks tuleks tal ilmselt parem vale välja mõelda . </s> <s> Agnest nägema ta aga pidi - selline oli olnud Dvaioni käsk . </s> <s> Viisi neiu juurde jõudmiseks peab ta ise välja nuputama . </s> <s> Sel kellaajal istus Agnes tavaliselt oma toaneitsiga kambris , ja loota , et ta hoovis ringi jalutab , oli mõttetu . </s> <s> Zmaiko sättis end tuttava lihunikuga lobisema ja pidas tähelepanelikult ümbrust silmas . </s> <s> Sõnumiviijaks sobinuks üks de Fostayni relvakandja - noormees , kelle traagiliselt ja häbistavalt lõppenud armuseikluse külas olid õiglased summutanud ja kes pideva paljastamise lõa otsas äärmiselt kuulekaks oli kujunenud . </s> <s> Kunagi - siis , kui see Dvaionile sobib - saab de Fostayn teada , et tema noor relvakandja oli harjunud salaja ühe külanaise juures käima ja kui viimase mees asjast teada sai , oli ta armukadeda abikaasa tapnud ning sellest ajast lossi köögist naisele - vihatud , kuid ometi toitja-mehe tapmise eest - toidukraami varastanud . </s> <s> Zmaiko ei sallinud relvakandjat ning oli olnud noa poolt . </s> <s> " Ainult siis , " vastas Dvaion , " kui see meile kasulik on . " </s> <s> Nüüd oli Zmaikol vaid hea meel Dvaioni ettenägelikkuse üle . </s> <s> Ta püüdis noormehe tallide juurest kinni , surus talle pihku kotikese amulett-kividega ja käskis need Agnese kätte toimetada . </s> <s> Relvakandja tõrkumise peale Zmaiko ainult irvitas . </s> <s> Lesknaise kätte oli jäänud verine puss , vajaduse korral leitakse mitu tunnistajat , no ja toidukraami kaob köögist ju tõesti . </s> <s> " Ütle , " lisas Zmaiko , " et ma olen tiigi ääres salus . " </s> </p>
<p> <s> Zmaikol tuli kalatiigi ääres oodata ligi tund , mille jooksul jõudis ta mõelda , et tänulike krahvitütarde mittesuudlemine võib vahel väga rumal tegu olla . </s> <s> Siis Agnes tuli , mähituna pikka mantlisse , jättes toaneitsi Vena tiigipervele ootama . </s> <s> Ta jäi seisma poisist eemal , nägu väljendamas igavust , ükskõiksust ja tüdimust . </s> <s> Päris õnnestunult , muide . </s> </p>
<p> <s> " Ma tõin su kolm tukatit tagasi , " ütles Zmaiko kohe . </s> </p>
<p> <s> " Miks sa siis need üldse võtsid ? " </s> <s> Et vennaskonnal on alati raha tarvis , vastas Zmaiko mõttes . </s> <s> Aga ta vastas : " Et saaks midagi tagasi tuua ja sind veel näha . </s> <s> Ma ei tahtnud midagi sellist küsida , mida poleks saanud tagasi tuua . " </s> </p>
<p> <s> Neiu põrnitses teda veel hetke ja siis mängles ta suunurgas juba naeratusevine . </s> <s> " Mis see selline oleks võinud olla , mida poleks saanud tagasi tuua ? " </s> </p>
<p> <s> " Noh ... " </s> <s> Zmaiko kehitas õlgu , " ma ei tea isegi . </s> <s> Igatahes siin need on . </s> <s> Mul on kahju , kui ma sind kuidagi solvasin . </s> <s> Tõesti on . " </s> </p>
<p> <s> " See kõlab juba paremini , " noogutas Agnes . </s> <s> Ta astus Zmaikole sammukese lähemale . </s> <s> " Tegelikult - kuna need amuletid on juba niikuinii minu käes tagasi ... " ta õngitses põuest kotikese ja hüpitas seda peopesal , " ja Venal , minu toatüdrukul , on ka soolatüükad ... et kas need võiksid veel mõneks ajaks siia jääda ? " </s> </p>
<p> <s> " Muidugi . </s> <s> Ma tahtsingi öelda , et pean ära sõitma ja mul pole amulette praegu tarvis . " </s> </p>
<p> <s> " Ära sõitma ? </s> <s> Kuhu , kauaks ? " </s> </p>
<p> <s> " Sugulased Rauapääl vajavad minu abi . </s> <s> Keegi on seal haigeks jäänud . </s> <s> Ma ei tea , millal ma tagasi tulen , " valetas Zmaiko . </s> </p>
<p> <s> " Millal ma nad sulle siis tagasi toon ? " </s> </p>
<p> <s> " Oh , küll ma saadan sõna , kui jälle Pärnaorus olen . " </s> </p>
<p> <s> Nad seisid vaikides , külm äkiline tuulehoog rebis puude latvasid , Agnes tõmbas õlgu väristades mantlihõlmu koomale . </s> </p>
<p> <s> " Kas Vena peab ka sulle kolm tukatit maksma ? " küsis ta siis . </s> </p>
<p> <s> " Oh ei , " poiss ulatas kolm münti Agnesele , viivuks puutusid nende sõrmed kokku . </s> </p>
<p> <s> " Mida siis ? </s> <s> Mina pole ju ka sulle veel tasunud . " </s> </p>
<p> <s> " Ma ei vaja mingit tasu , " kuulis Zmaiko end vastamas . </s> <s> " See on kink . </s> <s> Mul on lihtsalt hea meel , kui sul soolatüügastega enam vaeva pole . " </s> </p>
<p> <s> " Ja Venal ka ? " </s> </p>
<p> <s> " Ja Venal ka . " </s> </p>
<p> <s> " Mulle ei meeldi võlgu jääda , Zmaiko . </s> <s> Ma ei taha kellelegi siin Pärnaorus võlgu jääda . </s> <s> Võib-olla sõidan ka mina siit varsti minema ja ma ei taha , et keegi siia maha jääks , kes ütleks , et Agnes ei oska heategude eest tasuda . " </s> </p>
<p> <s> " Ma ei ütleks kun ... aga kuhu sa sõidad ? " </s> </p>
<p> <s> " Sa ei oska midagi arvata ? " </s> </p>
<p> <s> " Ei , " raputas Zmaiko pead . </s> </p>
<p> <s> " Isa tahab mind mehele panna . </s> <s> Ta ütles seda mulle täna hommikul . " </s> </p>
<p> <s> Täna hommikul . </s> <s> Siis sellepärast ta oligi nii ärevil kivikangru juures , endast välja minemas ja närviline . </s> <s> Ja Dvaioni plaan , et õiglastel on lossis , päris Fostayni läheduses " keel " , ei ole määratud täide minema . </s> <s> Kaua sepitsetud ja nii edukalt alanud plaan nurjub , ei jõua kuhugi . </s> <s> Üldse ei jõua kuhugi . </s> </p>
<p> <s> " Mul on kah ... väga hea meel sinu pärast , " pomises Zmaiko . </s> <s> " Siis jääksid amuletid sulle pulmakingiks minu poolt . </s> <s> Muud mul tõesti anda ei ole . </s> <s> Ja ega mind pulma ka kutsuta , " üritas ta naeratada . </s> </p>
<p> <s> " Sa oleksid viimane inimene , keda ma oma pulmas näha tahaksin , " sõnas Agnes vaikselt . </s> <s> Lossi poolt kostis õhtukella helinat . </s> <s> Krahvi suursaalis algab õhtusöök , väravad suletakse . </s> <s> " Ma pean nüüd minema . </s> <s> Kas ma näen sind veel ? " </s> </p>
<p> <s> " Kindlasti , " lubas Zmaiko , kuigi polnud selles nii väga kindel . </s> <s> " Nii et ma ei ütle veel hüvasti . " </s> </p>
<p> <s> " Emand , " jõudis nendeni Vena mahasurutud hõige saluservalt . </s> <s> " Emand , kella löödi juba . " </s> </p>
<p> <s> Agnes kõhkles hetke ja pöördus siis minekule , pigistades tugevalt sõrmede vahel kotikest amulettidega . </s> <s> Ta tahtis veel midagi öelda , kogus julgust , nuuksatas siis ja jooksis puude vahele , mantlihõlmad jalgade vahele takerdumas . </s> <s> Zmaikogi seisis veel viivu , mõtles sellele , mida nad Agnesega teinud olid ja tegemata jätnud , ning kiirustas teises suunas lossivärava poole . </s> </p>
<p> <s> 5 </s> </p>
<p> <s> Kaks suurte paunade ja reisikeppidega tarka ootasid teda koidikul kivikangru juures . </s> <s> Targad ei rända eeslite või muuladega - tegelikult ei reisi nad üldse palju , sest maapõuejõudude äratundmine ja kasutamine saab teoks vaid paikselt ja pikkade aastate jooksul . </s> <s> Kui nad aga siiski rändavad , teevad nad seda peamiselt jalgsi ja keegi ei tea täpselt , miks . </s> </p>
<p> <s> " Tere , Zmaiko ! </s> <s> Dvaion käskis sind oodata ja kaasa võtta , " ütles üks neist , Rannaküla Thath , Zmaikost vaid kümmekond aastat vanem , tugev , jässakas , lõbusate silmadega heledapäine nõid . </s> <s> Kui Thathi poleks targaks valitud , oleks temast arvatavasti saanud õiglane , verd aga ei saa valida . </s> <s> Kunagi oli vana Rannaküla targa sell Thath Zmaikole ruunikirja ning lihtsamaid maasoonte leidmise võtteid õpetanud . </s> </p>
<p> <s> " Ma olin algul selle vastu , " sõnas teine , vanem mees , kelle süsimust kohev habe kattis poole näost ja ulatus peaaegu kõhuni , " aga su nimi otsustas . " </s> <s> Zmaiko polnud teda varem kunagi näinud . </s> <s> Mehe villasel vammusel rippus kaks jänesekäppa , ümber kaela oli keritud maonahkadest vöö , mis vaevu habeme alt paistis , ta riided olid rohmakamad , ilmselt ise õmmeldud , ning üldse rääkis teise targa välimus mingist metsikusest . </s> <s> Ja mustusest , mille järele ta lausa haises . </s> <s> " Mina olen Gamajün , " lisas vanamees , " Sootaguselt . </s> <s> Oled kuulnud ? " </s> </p>
<p> <s> Ähmaselt , väga ähmaselt Zmaiko oli . </s> <s> Sootaguse on pisike metsaküla enne Aanraa poolsaart ning kunagi väga ammustel aegadel olevat selle asutanud pakku põgenenud orjad . </s> <s> Blagomiri malevas polnud sellest külast kedagi , sest teed sinna õieti ei läinud ja seal elati teistest eraldi ja üksildast elu . </s> <s> Mis neid muidugi maksudest ja muudest skvaieri poolt pandud kohustustest ei vabastanud . </s> <s> Et neil ka tark oli , polnud ju tegelikult mingi ime . </s> </p>
<p> <s> " Olen kuulnud küll , " vastas Zmaiko . </s> <s> " Aga mis selle minu nimega on ? " </s> </p>
<p> <s> " Ma olin Zmai sõber , " teatas Gamajün . </s> <s> " Päeval , kui ta suri , roomasid need maod , " ta tõstis oma habemega sama karva sõrme , mille ümber oli keerdunud igaviku lõikamata kollane kivijas sõrmeküüs , kaela juurde ja osutas nahkadele , " minu juurde , tõid surmast sõnumeid ja heitsid hinge . " </s> </p>
<p> <s> " Nii et sa mõistad ussisõnu , " Zmaiko hääles kõlas aupaklikkus . </s> <s> " Aga maod ei rooma ju nii kiiresti ? " </s> </p>
<p> <s> " Hee , ma ei öelnud , et needsamad maod surma pealt nägid . </s> <s> Neil on omad viisid sõnumite saatmiseks , tead . </s> <s> Hästi , hakkame liikuma . </s> <s> Eks me jõuame neid asju tee peal arutada . " </s> </p>
<p> <s> Ja nad hakkasid astuma , teed tundev ja hoogsa sammuga Thath kõige ees , kergelt liipav Gamajün tema järel ning kõige lõpus rammestunud ja veidi magamata Zmaiko , kelle meeltes ja nahal põlesid veel Cordela kuumad suudlused ning ta ihuliikmed polnud veel unustanud neiu jõulisi kallistusi öösel . </s> <s> Kusagil selle lühikese öö taga aga kumasid Agnese nukrad silmad ja õhtuhämaruse varjudes kiiresti puude vahele jooksev kogu . </s> </p>
<p> <s> Lõunaks jõudsid nad Pärnaoru maade põhjapiirile , kus trahteris Zmaikot nähes rohkem midagi ei küsitud - lambakontidest keedetud leem , kolm pätsi leiba ja veinikann tõsteti kohe lauale ning hiljem suruti meeste niigi pungil paunadesse kuivatatud liha ja ploome . </s> <s> Edasi kulges tee läbi mäekuru katva tiheda metsa , just siin kandis oli Kihva-Jerridi jõuk kunagi teelisi kimbutanud . </s> <s> Thath sundis mehi kiirustama , jalgsi teekond Pärnaorust Handridi oli ammustest aegadest täpselt mõõdetud - korraliku kiirusega võis õhtu hakuks jõuda väikese külakeseni ühe järve ääres ja kõrtsis öömaja saada . </s> <s> Gamajün vajas neist küll sängi ja patju kõige vähem , ta rääkis , et elab kuude kaupa metsas ja puude all ööbimine pole tema jaoks mingi mure , ometi lisas temagi sammu . </s> <s> Nad ööbisidki väikeses ja suitsuses kõrtsitares , kus Zmaikot küll nägupidi ei tuntud , ent neil polnud ka öömaja eest mõnest krossist kahju . </s> <s> Hommikul rühiti edasi . </s> </p>
<p> <s> " Jalgsi läheb Handridi viisteist päeva , " rääkis Thath , " siis , kui teeolud on head , vihma ei saja , tead , kust saab otse lõigata , ja kui sind keegi ei tülita . </s> <s> Seda viimast on muidugi kõige vähem karta . </s> <s> Sinuga , Zmaiko , eriti . " </s> </p>
<p> <s> " Oled sa varem Handridis käinud ? " küsis Zmaiko . </s> </p>
<p> <s> " Kaks korda . </s> <s> Kuid Ginshalas mitte . </s> <s> Päris igaüht sinna ei lastagi . " </s> </p>
<p> <s> " Mida nad sealt leidsid , tead sa ? " </s> </p>
<p> <s> " Ma olen proovinud arvata ja otsida , " kostis Gamajüni kähisev hääl ta selja tagant , " aga pole midagi leidnud . </s> <s> Sellepärast ma sinna õieti lähengi . " </s> </p>
<p> <s> " Kui sa ei solvu , siis tahtsin ma küsida , " sõnas Zmaiko , " et miks sul selline imelik nimi on ? " </s> </p>
<p> <s> " See on isalt , " vastas vanamees . </s> <s> " Kellelt siis veel ? " </s> </p>
<p> <s> " Ma saan aru , et isa pani sulle nime , aga miks just sellise ? </s> <s> " " Minu isa nimi oli Gamajün . </s> <s> Ja tema isa nimi oli Gamajün . </s> <s> Minu vanaisa isa nimi oli ... " </s> </p>
<p> <s> " Las ma arvan , " pakkus Zmaiko . </s> <s> " Äkki oli tema nimi Gamajün ? " </s> </p>
<p> <s> " Äärmiselt teravmeelne . </s> <s> Aga sul on õigus . </s> <s> Kõik minu suguvõsa mehed on olnud Gamajünid ja esimene neist tuli tuhat aastat tagasi kaugelt üle mere , maalt , mille nime enam keegi ei mäleta . " </s> </p>
<p> <s> " Kuidas te siis seal suguvõsas vahet tegite , kui kõik olid Gamajünid ? " </s> </p>
<p> <s> " Vaata , " Gamajün osutas käega üle tee , kus kasvas noor tammesalu . </s> <s> " Vaata seda puud seal . </s> <s> Mis see on ? " </s> </p>
<p> <s> " Tamm , " vastas Zmaiko . </s> </p>
<p> <s> " Ja see seal ? " </s> </p>
<p> <s> " See on ka tamm . </s> <s> Ja selle kõrval , mulle tundub , on samuti tamm . " </s> </p>
<p> <s> " Ja sinu jaoks on nad kõik ühesugused ? " </s> </p>
<p> <s> " No enam-vähem ühesugused jah . " </s> </p>
<p> <s> " Aga minu jaoks ei ole , " märkis Gamajün väärikalt ja pidas sellega juttu lõppenuks . </s> <s> Niigi oli ta sel hommikupoolikul juba palju lobisenud . </s> <s> Aga hiljem , kui nad lõuna paiku liivasel künkal noorte mändide all pruukosti võtsid , ei pidanud Sootaguse tark enam vastu ja hakkas jutustama : " Kuigi ma olin Zmaist mitukümmend aastat noorem , mäletan ma paljude tarkade sõnu ja teadmisi . </s> <s> Mitte kunagi - nii kaua , kui meie ammuseid aegu teame - pole juhtunud , et üks kuningas oleks kõik oma maa targad kokku kutsunud . </s> <s> Mitte kunagi ! </s> <s> Ginshala klooster on vanem kui Handrid , selle kaitseks õieti kants kunagi ehitatigi , aga iial pole valitseja vajanud oma linnas rohkem tarku , kui Ginshalas on . </s> <s> Ma ei tea , mida nad sealt maa alt leidsid , kuid kardan , et selle taltsutamiseks nad meid kokku kutsuvadki . " </s> </p>
<p> <s> " Mina olen kuulnud sellist juttu , " tähendas Thath piipu popsides , " et see kloostri jutt on ainult üks suur pettus . </s> <s> Tegelikult olla asi selles , et kuningas Arasthavani ei saa lapsi kuningannaga lapsi , ja nüüd aetakse kõik targad kokku , ning kästakse kuningat loitsida . " </s> </p>
<p> <s> " Häh , " põlastas Gamajün . </s> <s> " Ega ma mõni tohter ei ole , et meesterahva asju taipaksin . " </s> </p>
<p> <s> " Asi võib ka ju hoopis kuningannas olla ? " pakkus Zmaiko . </s> <s> " Neid naisterahva asju sa ikka taipad ? " </s> </p>
<p> <s> Sootaguse tark mühatas midagi vastuseks ja keeras teise külje . </s> <s> Enam ta sel päeval suud lahti ei teinud . </s> </p>
<p> <s> Ka järgmise päeva astusid nad edasi peamiselt vaikides . </s> <s> Kui vana Gamajüni samm liiga töntsiks kiskus , süütas ta piibu ja popsutas mingit magusalõhnalist tubakasegu , mis ta silmad rõõmsalt kilama pani ja ihurammu juurde andis . </s> <s> Thath vaatas vanameest heatahtliku muigega , Zmaiko uudishimuga . </s> <s> Puhkehetkedel mõtlesid nad välja loo , juhuks , kui keegi küsib . </s> <s> Zmaiko nime ja tulekut Pärnaorust pole mõistlik varjata , küll aga seda , et ta " päris " tark veel ei ole . </s> <s> Neid päris tarku nad muidugi ära ei peta , ent õiglastest on kõik kuulnud , ning kui uudishimulikele vihjata , et selline oli Dvaioni soov , siis ei peaks kellelgi rohkem küsimusi tekkima . </s> <s> Handridi ametivõimudele öeldakse muidugi , et Zmaiko on Pärnaoru tark ; iseasi oli Ginshala klooster , sest seal toimuv , sealsete asukate meelsus ja ettekujutused olid Thathile ja Gamajünile mõistatuseks . </s> <s> Teel pärisid nad Zmaiko teadmiste ja oskuste järele ning leidsid , et Thathi sellina võiks Zmaiko läbi minna küll . </s> <s> Dvaioni nimi , kartsid nad , Ginshalas erilist mõju ei oma . </s> <s> Veel , lisas Zmaiko mõttes . </s> </p>
<p> <s> 6 </s> </p>
<p> <s> Marcos jõudis oma abilise Wiliga Cartnasse tuulisel sügishommikul , mil iilid olid just hakanud sadama kohal lasuvaid udupilvi laiali ajama ning kaugelt saabunud laevad kaupu lossima . </s> <s> Ta kandis mustast kalevist reisiülikonda ja karusnahast keepi , täpselt nagu iga tavaline linnakodanik , ratsutas tavalisel maahobusel ja Wil eeslil . </s> </p>
<p> <s> Wil oli olnud Marcose teenistuses juba endistel aegadel , kui too alles Handridi salakuulajana leiba teenis . </s> <s> Wil oli kaval , tugev , osav ja julge . </s> <s> Veel oli Wil üks parimaid salamõrtsukaid , keda Marcos kunagi kohanud oli . </s> </p>
<p> <s> Cartna linn hakkas juba valmistuma igasügiseseks suurpeoks – kuninga saabumiseks . </s> <s> Vana komme on , et igal sügisel sooritab Handridi kuningas reisi Cartnasse , et kinnitada vabalinna privileege , uuendada lepinguid ja sõlmida kaupmeestega kokkuleppeid . </s> <s> Kuningaga tuleb kaasa kogu õukond , Cartna lõbutseb , pidutseb , joob ja sööb tänavatel hommikuni . </s> </p>
<p> <s> Marcos uuris tänavatel veidi linna iseloomu ja hinge , kombeid ja moode ning läks siis esimese asjana rätsepa juurde ning laskis endale võimalikult kiiresti õmmelda kaupmehele sobivad rõivad . </s> <s> Töö lubati kahe päevaga ära teha , Marcos lisas kümme tukatit , ning ooteaeg lühenes ühe päeva võrra . </s> <s> Raha pärast Marcos muret ei tundnud - kõik kulud kasseerib vennaskond Hranolt sisse . </s> <s> Järgmiseks valis ta ühe tagasihoidlikuma võõrastemaja linnaserval ja võttis toa . </s> <s> Rahulikult ja väliselt ükskõiksust teeseldes sõi ta lõunat , kuulas , mida räägitakse ja andis napi , kuid sündsa jootraha . </s> <s> Õhtupoolikul jalutas Marcos linnas ringi , astus mõnele poole sisse , jõi kortli veini , kuulas . </s> <s> Hiljem istus oma toas akna all , vaatas melu tänaval ja mõtles . </s> <s> Õhtul küsis peremees , kas ta mõne piiga ka saadab ning Marcos noogutas külmalt . </s> </p>
<p> <s> Tüdruk oli hommikul kõrtsituppa tulles morn ja tusane , viskas peremehele , et miks küll sellistele tüdrukuid , parem telligu mõni poisinolk , kui nad niimoodi tahavad meelt lahutada , ent andis poole teenistusest kõrtsmikule ja seda oli jälle üsna korralikult . </s> </p>
<p> <s> Päeva veetis Marcos turul ja sadamas , küsimata kellegi käest rohkem kui ühe küsimuse . </s> <s> Ta kõndis merelt võidetud maa peale ehitatud kanalite vahel , imetles luksuslikke elamuid ja teatreid , tundis ninas kaugete maade kaupade ja vürtside hõrgutavat aroomi , nägi tänavail võõrapärases riietuses ja kummalise nahavärviga rikkaid meresõitjaid ja kaupmehi . </s> <s> Ometi oli tal õhtuks pilt selge , mis linn Cartna õieti on ja kui valesti oli ta seni sellest arvanud . </s> </p>
<p> <s> Siin luges raha ja ainult raha . </s> <s> Raha lausa kleepus selle linna külge . </s> <s> Handrid , õukondlik pealinn , majesteetlikult suursugune ja hiilgav , oli vana aja linn , sai Marcos korraga aru . </s> <s> Cartnas polnud ühtegi hertsogit , tiitlid ja suguvõsade kuulsusrikas ajalugu , teened krooni ees , kojavapid ja kangelasteod lahinguväljadel siin ei lugenud . </s> <s> Siin loeti raha . </s> <s> Vaikselt ja tasapisi oli kunagisest sadamakohast kasvanud kuningriigi tähtsaim kaubasadam , mis aegapidi hakkas kaugelt kaupade toomise kõrval neid järjest rohkem ise valmistama . </s> <s> Siin oli kangrute kvartal , mis jõudsalt laienes , kasukameistrite ja rätsepate linnaosa , klaasitöökodade tänavad ; ja muidugi jõukad villad , kus elasid kaupmehed ja gildide isandad , kes kõike seda rikkust kasutasid ja kasvatasid . </s> <s> Saja niidikesega oli elu Handridis kinnitatud Cartna külge . </s> <s> Ning Cartna hindas oma vabadust ja sõltumatust kõrgelt . </s> <s> Ja seda sõna otseses mõttes - kõigel oli siin oma hind . </s> </p>
<p> <s> Kuuldused kuritegevusevabast linnast osutusid muidugi väljamõeldiseks . </s> <s> Tavalisi vargaid ja röövleid siin ei olnud , või oli siis neid nii vähe , et nad linna mainet ei mõjutanud . </s> <s> Kaupmeeste ja meistrite gildid olid tegelikult vennaskonnad , mis oma huve kõigi vahenditega kaitsesid ja salaja rivaalitsesid , aga kui hind rahas läks liiga kõrgeks , siis ajas asja ära assassiini stiletitorge või maitseta mürgipulber . </s> <s> Kõige kõrgemad olid panused raehärrade toolide ümber - nii kõrged , et Hrano nii palju mängu panna ei jõuaks . </s> <s> Veel mitte . </s> </p>
<p> <s> Turul jalutades sai Marcos aru , milline rikkus õiglaste taskust mööda oli voolanud . </s> <s> Loomulikult kaubeldi Cartnas ka Pärnaoru mailt laekunud kaubaga , mille olid üles ostnud gildide poolt palgatud vahendajad . </s> <s> Meremäe meeste kaevandatud soolast läks suur osa de Fostaynile , teine osa aga jõudis Cartnasse ja siit laevadele . </s> <s> Nii mõnigi mees oli Meremäel soolaga rikkaks saanud , oma osa loomulikult õiglastele loovutanud , kuid Marcos ei näinud mingit põhjust , miks peaks siinse gildi ja Meremäe soolakaevuri vahel olema gildi ülesostja . </s> </p>
<p> <s> Gildid hindavad oma priiust , mõistis Marcos , nad on selle eest võidelnud , kuid erinevalt Pärnaorust võitnud . </s> <s> See teeb nad julgeks . </s> </p>
<p> <s> Vabadus teeb julgeks , julgus annab võimu . </s> </p>
<p> <s> Kunagi , kui kuninglik salakuulaja Marcos õiglasi jahtis , oli Dvaion selle ära tabanud . </s> <s> Sel öisel jutuajamisel , kui Marcos poolt vahetas või õige leidis - kuidas võtta - oli Dvaion talle öelnud : " Kui sa oleksid mind tapnud , oleksid sa surnud . </s> <s> Mitte kohe , ehk ka mitte kuu aja pärast , ent aasta pärast kindlasti . </s> <s> Ükskõik kus ja kes sa poleks olnud , oleksid sa juba surnud . </s> <s> Kui mina sind praegu tapan , jään ma ellu . </s> <s> Keegi ei tule sinu eest kätte maksma . </s> <s> Miks ? </s> <s> Sest mul on perekond . </s> <s> Perekond on mu ainus seadus . </s> <s> Vabaduseseadus . </s> <s> Rohkem seadusi ei ole . </s> <s> Mõtle nüüd . " </s> </p>
<p> <s> Marcos ei mõelnud kaua . </s> <s> Täielik vabadus naerab seaduste üle , sai ta aru ; täielik seadusevõim aga eitab vabadust . </s> <s> Dvaion pakkus talle vabadust ja võimu , austust ja lugupidamist . </s> <s> Kuninga teenistus oleks andnud ainult raha , vabadust ja lugupidamist ei iial . </s> </p>
<p> <s> Õhtul , riietatuna uhkesse kuube , koputas ta karusnahakaupmeeste gildi eestseisja isand Zelveesteri ukse taga . </s> <s> Isiklik veenmisjõud ja tähtis ilme avaldasid teenrile mõju , temast kanti ette ja ta võeti vastu . </s> <s> Ta juhatati läbi luksuslike tubade maja teisele korrusele , kus asus Zelveesteri kabinet . </s> <s> Tüse isand seisis kirjutuspuldi taga , ümbritsetuna riiulitest , arveraamatutest ja täiskritseldatud gloobusest . </s> <s> Rõskes ruumis põlesid jämedad vahaküünlad , mille suits pani Marcose silmi kissitama . </s> <s> Zelveester kandis ka kodus kolmnurkset papagoisulgedega kübarat - ehk soovis ta oma kiilaspead varjata – tema ümarat keha kattis villane kuldtikanditega vest , mille all oli erepunane siidist särk . </s> <s> Kaupmehe kaelas rippus ametüstmedaljon , väga hinnaline , sai Marcos kohe aru , ilmselt Marakarnassari meistrite töö . </s> </p>
<p> <s> Marcos ei vabandanud , ei ilmutanud alandlikkust , esitles end Mäetaguse kaupmehe Hrano asjaajajana , ning teatas , et tema peremees soovib Cartna sadama kaudu karusnahku müüa . </s> <s> Zelveester pööritas esialgu silmi ja kogeles midagi , olles sellisest jultumusest rabatud . </s> </p>
<p> <s> " Minu isand , " jätkas Marcos sundimatult , " on mõelnud Cartnasse maja osta ja panna mind oma artelli töödekorraldajaks . </s> <s> Ta plaanib linna kolida , sest näeb , et just Cartna on õige koht edasipürgiva ja osava kaupmehe jaoks . " </s> </p>
<p> <s> " Ta võib oma nahku meie ülesostjatele müüa , " prahvatas Zelveester lõpuks , " gild saab ilma talumatsideta ka hakkama . " </s> </p>
<p> <s> " Oh , me müümegi ülesostjatele , aga protsent on ülemäära kõrge ja hinnad madalad . </s> <s> Siiski on isand Hrano kogunud märkimisväärse summa ja sellest nõus viissada tukatit kohe Cartna gildi asjaajamisse paigutama . " </s> </p>
<p> <s> Summa suurus ei avaldanud eestseisjale mingit mõju . </s> <s> End veidi kogudes ja Marcose tõsise pilgu ees veidi taltudes seletas ta : " Vaadake , see on Cartna äri . </s> <s> Meie oleme gildi üles ehitanud ja meil on oma põhikiri ehk skraa , mille alusel karusnahakaubandus siin linnas toimub . </s> <s> Gildi liikmeks saamiseks peab ... " </s> <s> Ja ta luges Marcosele ette rea nõudeid , millele kaupmees peab vastama . </s> <s> " Ja pealegi , " lisas ta lõpuks , " kuulub gildi kaksteist kaupmeest ning see arv on täis . " </s> </p>
<p> <s> " Inimestel on kalduvus mõnikord surra , " märkis Marcos . </s> </p>
<p> <s> " Kuid mitte nende varandusel ja pärijatel samaaegselt . </s> <s> Surnud kaupmehe asemele asub pärija . " </s> </p>
<p> <s> " Kas ma saan õigesti aru , et vastates ülaltoodud nõuetele - mis minu meelest taanduvad kõik sularaha kogusele ja elukohale Cartnas - on isand Hrano liikmeks saamisel ainsaks takistuseks vabade kohtade puudumine gildis ? " </s> </p>
<p> <s> " Ma ei saa välistada , et asudes elama Cartnasse ja hakates aegapidi siin äri ajama , võib teie isand mõne aja pärast taotleda gildi vastuvõtmist . </s> <s> See on vähe tõenäoline , kuid , jah - võimalik . </s> <s> Ent skraad ühe maamatsi pärast ümber tegema ei hakata . </s> <s> Surnud kaupmehe asemele asub pärija . " </s> </p>
<p> <s> " Ning ei mingeid erandeid ? " </s> </p>
<p> <s> " Pärijat ei võeta gildi vaid siis , kui see kellelt ta pärib , on gildist välja visatud . </s> <s> Selle üle otsustab aukohus . " </s> </p>
<p> <s> Marcos mõtles viivu . </s> <s> Zelveester näis ausa ja kartmatu mehena . </s> <s> Summa suurendamine siin tulemusi ei anna . </s> <s> Lisaks ärile oli Zelveesteri jaoks oluline ka au ning uhkus eestseisja ameti üle . </s> <s> Tal pole mingit vajadust oma positsiooni raes ja gildis ohtu seada võõra sissesurumise pärast . </s> <s> Hrano abiellumine " ootamatult " surnud gildliikme lesega oleks liiga pikaajaline ning ettearvamatute tagajärgedega käik . </s> <s> Marcos tahtis oma asja joonde ajada võimalikult kiiresti ega kavatsenud ühtegi üleliigset naisterahvast mängu tuua . </s> <s> Jäi üle kolmas variant , mis ta peas juba kuju hakkas võtma . </s> </p>
<p> <s> " Mul on teile veel üks palve . </s> <s> Isand Hrano on praegu linnas ja me hindaksime teie vastutulekut tõesti kõrgelt , kui soostuksite temaga paar sõna vahetama . </s> <s> Asi on lisaks ka selles - miks me üldse oleme mõelnud gildiga liituda - et mõned ülesostjad näivad gildi petvat ja panevad suured summad oma taskusse . </s> <s> Hranol on tõendeid . " </s> </p>
<p> <s> Zelveester trummeldas mõtlikult sõrmedega vastu lauda ja kortsutas kulmu . </s> <s> Vargus , jah , vargus oli hea ja õige sõna , mõistis Marcos . </s> </p>
<p> <s> " Ma arvan , et ehk on asjaolude tõttu tõesti parem , kui kõrvalist kaupmeest ei nähtaks teie majja sisenevat . </s> <s> Ning kui teil on mingeid kartusi - ma möönan , et täiesti võõraste isikute suhtes on need ju õigustatud siis pakun näiteks kohtumist kolme päeva pärast , keskpäeval Merineitsi purskkaevuga linnaväljakul ? " </s> </p>
<p> <s> " Ütleme , et ma olen nõus , " noogutas Zelveester . </s> </p>
<p> <s> " Suurepärane ! </s> <s> Te tulete oma tõllas ? </s> <s> Meiegi tuleme tõllas , nii saame julgelt vestelda . </s> <s> Vaid mõne minuti . " </s> </p>
<p> <s> Nad leppisid kokku . </s> </p>
<p> <s> Järgmise päeva veetis Marcos gildkaupmeeste kohta andmeid kogudes , nende liikumisi salaja jälgides . </s> <s> Keskpäeva paiku sõitis palju tõldu üle linnaväljaku ; Marcos valis nende seast kaupmees Mastfeldi oma . </s> <s> Hommikul läks Mastfeld sadamasse , kus õiendas kaptenitega , juhatas kaupade lastmist ja võttis raha vastu . </s> <s> Keskpäeval sõitis ta tõllaga koju , tegi uinaku , einestas - nii räägiti sadamas . </s> </p>
<p> <s> Määratud varahommikul andis Marcos Wilile juhised , pani taas selga silmatorkamatu musta mantli , ihus stileti nõelteravaks , toppis taskusse musta rätiku . </s> <s> Talle meenusid salakuulajana Handridi õukonna teenistuses veedetud päevad ning ta näole kerkis salakaval muie . </s> <s> Siis läks ta sadamasse . </s> <s> Mastfeldi tõld oli juba kohal , mees ise askeldas oma päratu suures laohoones . </s> <s> Kutsar popsis piipu ja ajas meremeestega juttu . </s> <s> Marcos leidis mädanenud köiehunnikute vahelt sobiva peidupaiga . </s> <s> Lõunatunni lähenedes tuli kutsar tõlla juurde ja ronis pukki . </s> <s> Hetkel , mil hobused liikuma hakkasid , hüppas Marcos köite tagant välja , avas välkkiirelt tõllaukse , lipsas sisse ja tõmbas kardinad ette . </s> </p>
<p> <s> Mastfeld avas tõllaukse ja vinnas oma koguka keha astmetelt üles . </s> <s> Ta ei jõudnud iitsatadagi , kui mustas maskis kogu talle ühe käe suule surus ja teisega terava stileti kõrile vajutas . </s> <s> Röövli haare oli nii tugev ja valus , et Mastfeld osalt ka ehmatuse tõttu viivuks teadvuse kaotas . </s> <s> Kui ta rabeleda püüdis ja mõmises , sosistas võõra hääl talle kõrva : " Linnaväljakule . " </s> </p>
<p> <s> Oma käe all tundis Marcos , kui tõld läbi sagivate rahvast täis tänavate veeres , kaupmehe hirmuhigi ja tajus , kuidas surmahirm oli tolle vastupanuvõime halvanud . </s> <s> Linnaväljakule jõudes sosistas ta Mastfeldile kõrva : " Jää seisma ! " ja surus stileti veidi tugevamalt kõri vastu . </s> <s> Hädiselt koputas Mastfeld kepiga kaks korda vastu tõllaseina , andes kutsarile märku peatumiseks . </s> <s> Siis kiikas Marcos ettevaatlikult kardina tagant välja , nägi rahva seas ustava Wili tõsist talupojanägu , kes talle silmadega märku andis . </s> <s> Eemal , purskkaevu ees platsil , seisis gildi eestseisja Zelveesteri tõld . </s> </p>
<p> <s> " Kas su kutsar Zelveesteri tõlda tunneb ? " küsis Marcos . </s> </p>
<p> <s> Hirmunud kaupmees noogutas ja üritas midagi öelda . </s> <s> Rabelemise oli ta ammu lõpetanud . </s> </p>
<p> <s> " Väga hea , siis käsi tal Zelveesteri juurde sõita . </s> <s> Hästi lähedale , nii et aknad kohakuti oleksid . </s> <s> Kui karjud ... " stilett libises hetkeks üle kaupmehe kõhu ja suruti ta jalge vahele . </s> <s> " Pea meeles , ma olen Xinjong . " </s> </p>
<p> <s> " Must mees tegi seda , " rääkis Mastfeld hiljem , " must mees , kes ilmus eikuskilt , ta ütles , et on Xinjong , ja ta kadus eikuskile , tema tegi seda . " </s> <s> Aga loomulikult ei uskunud teda keegi . </s> <s> Xinjong on vanade rahvajuttude vaimust röövel , kes tapetuna ikka veel kätte maksmas käib , ent vaene Mastfeld ei teadnud seda . </s> </p>
<p> <s> Kui kaks tõlda kohakuti jõudsid , hästi lähekuti tõepoolest , tegi Marcos , iga liigutuse eelnevalt tollise täpsusega läbi mõelnud , oma elu ühe kiireima sööstu . </s> <s> Ta tõmbas kardina Mastfeldi tõllaaknalt , et näha teisel pool üllatunud Zelveesteri nägu . </s> <s> Ilmselt jõudis gildi eestseisja veel mitu mõtet mõelda , seda päeva ja oma salapärast külalist kiruda , enne kui Marcos aknast välja küünitus ning vahe stilett Zelveesterile kõrri sööstis . </s> <s> Marcose vasak käsi tõmbas sel hetkel Mastfeldi pea ettepoole , nii et soe verejuga kaupmehele näkku purskas . </s> <s> Verine stilett kukkus tõllapõrandale ning samal hetkel hüppas Marcos paotatud ukse vahelt välja , kukkus kahe tõlla vahele , veeretas end varju . </s> </p>
<p> <s> " Mõrv ! </s> <s> Tappis ! </s> <s> Mastfeld tappis Zelveesteri ! " röögatas keegi samal hetkel . </s> <s> Kuid enne kui uudishimulik inimmass tõllad sisse piiras , oli Marcos juba rahva hulka kadunud . </s> </p>
<p> <s> " Mastfeld tappis Zelveesteri ! " hüüdis Wil veel kord , piisavalt valjult , et eemal seisev linnavaht ta hädakisa kuuleks . </s> <s> Tunni aja pärast teadis juba terve linn , et karusnahakaupmees Mastfeld oli hulluks läinud ja meeltesegadushoos gildivanema Zelveesteri kõri otse linnaväljakul läbi lõiganud . </s> <s> Neid , kes seda kõike oma silmaga pealt nägid , kogunes ligi pool tosinat ning pärast mitut ümberjutustust unustasid nad isegi , et kellegi kisa peale olid nad näinud avatud tõllauksest vaid hirmusegast verist Mastfeldi ja põrandal pistoda , mitte roimahetke ennast . </s> </p>
<p> <s> Karusnahagildis oli tekkinud korraga kaks vaba kohta . </s> </p>
<p> <s> Nädala istus Marcos igaks juhuks varjus , vahetas võõrastemaja , ei tellinud ühtegi tüdrukut , saatis osava Wili teateid koguma . </s> <s> Kõik , mis ta kuulis , tegi talle ainult heameelt . </s> <s> Gild käitub reeglite järgi ning kui salamõrvad ja äraostmised kuuluvad igapäevase rutiini hulka , siis on reeglid veelgi läbinähtavamad ning tegevused etteaimatavamad . </s> <s> Mastfeldi saatuse pärast ei pidanud Marcos muretsema , avalik mõrtsukas ja vaimuhaige heidetakse gildist välja . </s> <s> Aukohus kogunes kolme päeva pärast , otsus oli kiire , lihtne ja selge . </s> <s> Mastfeldi pärija ei saa gildi liikmeks . </s> <s> Raekohus järgneb hiljem , aga kas Mastfeld hukatakse või mitte - see Marcost enam ei huvitanud . </s> <s> Gildis oli nüüd kümme liiget ( üheteistkümnendaks saab peagi Zelveesteri poeg ) , kes pidid valima uue eesseisja ning kaheteistkümnenda liikme . </s> <s> Skraa järgi sai eestseisja olla valitud ainult gildi liikmete seast ning pidi saama vähemalt kuus häält ... kusjuures valijaid pidi olema üksteist . </s> <s> Ainult täisgild võis endale esimehe valida . </s> </p>
<p> <s> Nädala pärast külastas Mäetaguse Hrano esindaja , viisakate , ent jahedate maneeridega , külmkaval ja kinnine Marcos mitut kaupmeest . </s> <s> Pilt , mis talle avanes , pani õiglase heameelest käsi hõõruma . </s> <s> Hääled jaguneksid praegu kahe pürgija vahel pooleks , otsustavaks saaks uue liikme oma . </s> <s> Ja sellele kohale oli tahtjaid vaid üks - noor ja roheline , alles hiljuti selliseisusest vabanenud ja oma äri alustanud Geik . </s> <s> Tema eeliseks Hrano ees oli tuntus Cartnas ja väärikam päritolu . </s> </p>
<p> <s> Marcos külastas noormeest ja tegi talle ettepaneku , millest viimasel oli raske keelduda . </s> <s> Viissada tukatit praegu ja kohe , lugupidamise ja partnerluse märgiks , kui Geik võtab oma avalduse tagasi , loobudes Mäetaguse Hrano kasuks , kelle esindajaks ja asjaajajaks Cartnas ta saaks . </s> <s> Hrano vajab kedagi , kes tunneks siinseid olusid , oleks aga usaldusväärne ja kindel isik . </s> <s> Geik omakorda - arvestades , et tema algkapital pole just kõige märkimisväärsem ning nii mõnedki gildiliikmed tahaksid tema äri välja süüa - vajab raha , kogemusi ja partnerit , kes teda kaitseks . </s> <s> Kui mõne aasta pärast gildis jälle mõni koht vabaneb , on Geikil rohkem võimalusi võrdväärseks liikmeks saada . </s> <s> Seda enam , lisas Marcos , et Hrano seisab siis juba tema huvide eest . </s> <s> Ja Hranolgi on võimsaid sõpru . </s> <s> Olles Marcose jultumusest jahmatanud , ei osanud Geik esialgu midagi vastata . </s> <s> Marcos ütles veel , et tema hinnangul on Geiki enda kütid ja varustajad üleliia tundlikud juhuslike äparduste suhtes , metsadesse , kust ta omad nahad ostab , olevat röövleid siginenud ... ja üldse - pole tal Hrano asjaajajana mingeid ohte karta . </s> <s> Ja viissada tukatit puhaskasu - ilma midagi kaotamata - on väga suur raha . </s> <s> Te ei vihka end ju niivõrra , et sellisest pakkumisest ära ütlete , noormees ? </s> </p>
<p> <s> Ei , Geik ei vihanud end niivõrra . </s> </p>
<p> <s> Kui veel mõnisada tukatit omanikku vahetasid , selgus tõsiasi , et skraad võib väga vabalt tõlgendada ka nii , et uus liige ise ei peagi kohal olema . </s> <s> Hrano valiti tagaselja Cartna karusnahakaupmeeste gildi liikmeks . </s> <s> Geikile jäi millegipärast mulje , et isegi kui tema uus partner Cartnasse saabub , peab ta edaspidistes tegutsemistes rohkem selle kiilaspäise vibaliku sõna kuulama . </s> <s> Millegipärast tundus talle , et just see on tema uus peremees . </s> </p>
<p> <s> Niiviisi asjad Cartnas korda ajanud , pöördus Marcos kiiresti Pärnaoru poole tagasi . </s> </p>
<p> <s> 7 </s> </p>
<p> <s> Pärnaorule lähemal olid nad Zmaiko koos kahe saatjaga ; kaugemal kolm rändavat tarka , kellest üks vist õiglaste seas mingi tähtsam nina ; edasi olid nad vaid kolm , ent siiski austust väärivat tarka ja mida lähemal Handridile , seda vähem nende päritolu kohta küsiti ja neile tähelepanu pöörati . </s> <s> Targad ? </s> <s> Noh , ja mis siis ? </s> <s> Neid liigub siin ja seal pidevalt , ega te mõned aadlikud pole . </s> <s> Tavaline õlekott ja leem käib teile küll ja uuel veinivaadil ma teiesuguste hulguste pärast küll punni maha ei löö . </s> <s> Kolm rändavat tarka ei pahandanud , neil oli vaja sihtmärgini jõuda , ja kuidas , polnudki nii tähtis . </s> <s> Zmaikole oli see esimene pikem rännak Pärnaorust välja , kuid rohkem kui ümberkaudsed maad huvitas teda Ginshala klooster ja kõik , mida Thath ning Gamajün selle kohta teadsid . </s> </p>
<p> <s> Gamajün ei teadnud palju . </s> <s> Linnu ta põlgas ning iga jutuajamise oskas soo peale pöörata . </s> <s> Kui Zmaiko küsis Ginshala asukate hulka , kehitas Thath teadmatuses õlgu , Gamajün aga rääkis , kui hea on soos üksi elada . </s> <s> Kui Zmaiko päris Ginshala maapõuejõudude kohta , rääkis Gamajün , et ainult soos on võimalik neid lähedalt tundma õppida . </s> </p>
<p> <s> Thath aga teadis veidi rohkem : " Ginshala oli varem , Handrid tekkis hiljem . </s> <s> Algul oli vaid Ginshala mägi , kuhu hallidel aegadel asus elama keegi tark . </s> <s> Oma koopas uuristas ta käike mäe sügavusse . </s> <s> Hiljem kogunes tema ümber sõpru ... " </s> </p>
<p> <s> " Vaat seda ma räägingi , et soo on üks õige koht , kus keegi sind ei tülita , " pistis Gamajün vahele . </s> </p>
<p> <s> " Sõpru , " jätkas Thath , " kes aitasid kaevata . </s> <s> Nad leidsid maapõuevägede sooni , ammutasid neist jõudu ja elasid väga vanaks . </s> <s> Käigud ulatusid juba väga sügavale ja mäest eemale , kui Ginshala kanti hakkas tulema teisi inimesi ... </s> <s> Jah , ma tean , Gamajün , et sohu ei tuleks , ja nii tekkis linn . </s> <s> Mitmesaja aasta pärast ka kuningas ja nii edasi . </s> <s> Klooster on ikka seal , ehkki juba ammu kuningad maapõuevägede vastu suurt huvi ei tunne . </s> <s> Sõjas ja valitsemises on nendest kuningate arvates vähe kasu . " </s> </p>
<p> <s> " Mis võib juhtuda , kui sa kaevad ja satud maapõueväe soonele ? " küsis Zmaiko . </s> </p>
<p> <s> " Neid ei tohiks üldse nii lähedalt torkida . </s> <s> Vaat soos sa juba ei kaevaks , poiss , " torises Gamajün . </s> </p>
<p> <s> " Keegi ei tea seda , " sõnas Thath . </s> <s> " Keegi pole proovinud . " </s> </p>
<p> <s> " Aga , " alustas Zmaiko . </s> </p>
<p> <s> " Ja ma ei taha midagi arvata ka , " ütles Thath . </s> <s> " Eks Handridis paistab , mida nad sealt leidsid . " </s> </p>
<p> <s> Handridi müürid olid paksud ja madalad , selle tagant kõrgusid losside tornid , nii et Ginshala mägi ei paistnudki enam välja . </s> <s> Nad jõudsid linna õhtul , kui väravaid hakati juba sulgema , ent targad lasti kohe edasi , üleliigseid küsimusi esitamata . </s> <s> Zmaiko oli vait , lastes Thathil valvuritega toimetada , Gamajün piidles linna tusaselt ja võõristusega . </s> <s> Rohked kivimajad ei tekitanud Zmaikos ühtegi tunnet , kitsukesed räpased , tõrvikutega valgustatud tänavad jätsid ta külmaks , kui nad ühe linnavahi saatel maa-aluse kloostri poole rühkisid . </s> <s> Linna keskel läksid tänavad laiemaks , majad kõrgemaks , kuni tänav jõudis suurele väljakule , mis oli munakividega kaetud . </s> <s> Väljakut kutsuti Cogliatziks , seal paiknesid purskkaevud - Handridi meistrite imetöö - millel maapõuejõududega kuuldavasti siiski midagi pistmist polnud . </s> <s> Hämaruses küll kostis vee sulinat , ent purskkaevude asemel nägid nad vaid ähmaseid varje . </s> <s> Väljaku keskel , uute müüride taga asus loss või pigem kindlus . </s> <s> Seal elab kuningas , Zmaiko isa mõrtsukas . </s> <s> Aga nad ei näinud lossi , pimedus varjas selle müüre ning sünktumeda taeva taustal võis vaid aimata seitset suursugust torni . </s> <s> Mõned aknad olid siiski valgustatud . </s> <s> Thath pidi Zmaikot korra käest tõmbama , et vahimehega sammu pidada . </s> </p>
<p> <s> Nad läksid edasi , möödusid kuulsatest parkidest , kust kostis öölindude huukamisi . </s> <s> Gamajün tõmbas ninaga õhku ja pomises heakskiitvalt : " Hmm , tiigid . " </s> </p>
<p> <s> Samal hetkel tundis Zmaiko oma kontides mingit surinat või võpatust , otsekui keegi oleks ta luustikku tugevalt kombanud . </s> <s> Thath pigistas pimeduses ta kätt . </s> <s> " Just , just , poiss , " sosistas ta . </s> <s> " Me hakkame kohale jõudma . " </s> </p>
<p> <s> Aga sellele ei viidanud esialgu miski . </s> <s> Nad lihtsalt jõudsid ühe palktara ette . </s> <s> See oli kõrge , aga üsnagi harilik . </s> <s> Kui kusagil taamal oli mägi , siis tara juurest see ei paistnud . </s> <s> Valvur viis nad väravani , tagus odaga vastu ust , ja kui see avati , viipas peaga , et astugu nad sisse . </s> <s> Teisel pool tara ei tervitanud neid keegi , sealgi oli vahisõdur , ja keegi kirjutaja , kes haigutades nende öeldud nimed üles tähendas . </s> </p>
<p> <s> " See on esimene kord , kui keegi minu nime kirjutab , " ümises Gamajün . </s> </p>
<p> <s> " Ükskord on ikka esimene kord , " tähendas Thath . </s> </p>
<p> <s> Kirjutaja kirtsutas nina . </s> <s> " Tundub , et sel vanamehel on ka pesemine esimene kord . " </s> </p>
<p> <s> " Hei , mis ? " hüüatas Gamajün , aga juba lükati ta mingist uksest sisse , valvurid talutasid neid edasi , kuni jõuti ruumi , mille sisustus ja lõhnad rääkisid ühemõtteliselt saunast . </s> </p>
<p> <s> " Ja et te teete kähku , " urises üks valvur , kui ukse sulges . </s> </p>
<p> <s> " Viisakas värk , " ümises Thath ja hakkas end riidest lahti koorima . </s> <s> Zmaiko järgis tema eeskuju , Gamajün tõmbus urisedes nurka . </s> <s> Ta ei pesnudki ennast ja teenis selle eest poole tunni pärast valvurilt võmmu kuklasse , kui too oma nina kraega varjas . </s> <s> Zmaiko oli kogu aeg vait ega söandanud Thathi arvamust küsida . </s> <s> Miks olid kloostris ainult vahisõdurid , mitte need kuulsad pühamehed ? </s> <s> Miks nende nimed kirja pandi , miks neid ei tervitatud , ei võetud vastu ? </s> <s> Ja ta ei saanud seda ka hiljem Thathilt küsida , sest neid juhatati , kuigi mitte üleliia viisakalt majast välja . </s> <s> Paari tõrviku valguses võis näha , et eespool kerkis tõepoolest mingi küngas , mille sees avanesid kümned ja sajad tumedad avaused . </s> <s> Taraga piiratud ala täitsid puuhooned , mäe poole võis näha lihtsamaid varikatuseid , millest kulgesid allapoole käigud . </s> <s> Neid viidigi nende juurde ja sunniti treppidest alla ronima . </s> <s> Maa all võtsid neid vastu uued valvurid . </s> <s> Siin olid pikad käigud , taladega toestatud , ähmaselt valgustatud , ent siiski võis näha , et need aeglaselt üha sügavamale laskusid . </s> <s> Ja olid ka uksed . </s> <s> Nad kõik viidi erinevate uste ette ja tõugati sisse . </s> <s> Siis uksed suleti ja lukustati . </s> </p>
<p> <s> Zmaiko leidis end hämarast muldseintega ruumist , kus oli lihtne lavats , veekann , küünal , mille valvur oli süüdanud , ning põrandal mingi väike laudplaat , mille tähendust polnudki raske ära arvata . </s> <s> Zmaiko oli Ginshala kloostris , ühe pühamehe kongis , viskas end asemele ja mõtles enne magamajäämist , mis võis olla juhtunud kongi eelmise asukaga . </s> </p>
<p> <s> Ta ei maganud üle tunni . </s> <s> Vaikne tampimine äratas ta ; noormees surus kõrva vastu seina , tundes selgemini ühtlast rütmilist koputamist . </s> <s> Ta tabas rütmi ja koputas samuti vastu tihket muldseina . </s> <s> Seepeale potsatas seinast midagi põrandale ; ähmases küünlavalguses oli näha , et seinast tuli välja puutoigas . </s> </p>
<p> <s> " Kuule ! " kostis august summutatud hääl . </s> <s> " Kuuled mind või ? " </s> </p>
<p> <s> Zmaiko surus silma vastu auku , ei näinud midagi ja vastas siis rahulikult . </s> <s> " Ma kuulen . " </s> </p>
<p> <s> " Kes sa oled ? " </s> </p>
<p> <s> " Zmaiko Pärnaorust . </s> <s> Ja sina ? " </s> </p>
<p> <s> " Tougar Grimi mägedest . </s> <s> Pole sinust kunagi kuulnud . </s> <s> Täna tulid , eks ? " </s> </p>
<p> <s> " Üsna hiljuti . </s> <s> Kaua sa oled siin juba olnud ? " </s> </p>
<p> <s> " Neli päeva . </s> <s> Pandi siia urgu , antakse süüa ja juua , aga välja ei lasta . </s> <s> Ja midagi ei selgitata ka . " </s> </p>
<p> <s> " Ka mina ei tea midagi rohkemat . </s> <s> Oled sa üksi ? " </s> </p>
<p> <s> Tougar , kelle hääl tundus kuuluvat vanemale mehele , oli mõne hetke vait . </s> <s> Siis ta ütles : " Mitte päriselt . " </s> </p>
<p> <s> Zmaiko ootas . </s> <s> Tougar köhatas ja rääkis edasi . </s> <s> " Siin käib keegi , ma arvan , et see on see , kes siin varem elas . " </s> </p>
<p> <s> " Mida ta tahab ? " </s> </p>
<p> <s> " Ta ei räägi minuga . </s> <s> Ma lihtsalt tunnen , et ta käib siin . </s> <s> Ta on surnud , tead . " </s> </p>
<p> <s> " Sa võiksid ta käest küsida , mis siin juhtunud on , " soovitas Zmaiko . </s> </p>
<p> <s> " Kuule , tarkpea ! </s> <s> Ära tule Tougarit õpetama . </s> <s> Eks küsi ise , kui sa surnutega kõnelda oskad ! " </s> </p>
<p> <s> Pärast lühikest vaikust kostis hääl uuesti , enam polnud see nii pahur . </s> <s> " Oled ikka seal või ? " </s> </p>
<p> <s> " Ei , ma läksin välja jalutama , " ühmas Zmaiko . </s> <s> Ta tahtis magama jääda , naaberuru Tougar ei tundunud kuigi asjaliku vestluskaaslasena . </s> </p>
<p> <s> " Ma arvan , et nad on kõik surnud . </s> <s> Kõik ! </s> <s> Kogu klooster . </s> <s> Sellepärast meid siia kokku aetigi . " </s> </p>
<p> <s> " Võib olla on sul õigus . </s> <s> Mina ei oska veel midagi arvata . </s> <s> Head ööd , Tougar . " </s> </p>
<p> <s> Zmaiko ärkas enda arvates hommikul . </s> <s> Talle toodi pekitükkidega kruubiputru ja kann õlut , sellist üsna toorest . </s> <s> Ta sõi ja ootas , lubades vanal Tougaril aeg-ajalt läbi uuristatud augu juttu puhuda . </s> <s> Vanamees oli pärit Grimi mägedest , üsna vähetähtsast paigast maal , kust läks läbi vaid üks tee ja kohalikud tegelesid kitsekasvatusega . </s> <s> Kui pikad heietused välja arvata , kuulis ta Tougari käest , et Ginshalas peaks nüüd olema üle kuuekümne targa ja umbes sama palju oli ka kloostris asunikke . </s> <s> Ühtegi neist ta näinud ei ole . </s> <s> Ja niipalju kui tema , vana targa mõistus ja tajud ütlevad , on nad kõik surnud . </s> <s> Zmaiko kuulas vanameest , üritades võimalikult vähe rääkida , et end mitte oskamatuna välja näidata . </s> <s> Tougar armastas lobiseda ja kuidagipidi aitas see ka aega mööda saata . </s> <s> Ta kurtis kummituste üle , kes aeg-ajalt kongis käib , kuid ühendust võtta ta temaga ei suutnud . </s> <s> Zmaiko jättis enda teada , et see võib olla ka kongi eelviimane või veelgi vanem asukas . </s> <s> See kloostri osa tundus väga vanana ; enda omas uskus ta olevat elanud vähemalt kümmekonda inimest ; nii võis järeldada vanast lavatsist , siledaks kulunud talalaudadest , kivikõvaks tammutud põrandast . </s> <s> Ta oli Ginshala kloostri kõige vanemas ja maapealsemas osas , ent käigud peaksid ulatuma veel palju , palju sügavamale . </s> </p>
<p> <s> Nii möödus viis päeva . </s> <s> Kuuenda hommikul süüa enam ei antud ja tülpinud olemisega valvur ajas ta üles ja mainis midagi " peasaalist " . </s> <s> Kongidevaheline käik oli tarku täis , peamiselt vanemaid mehi , nende seas ka mõni üksik naine , nad kõik olid kuidagi hatused , tuhmid , vaiksed ja pesemata , nii et õhk lehkasa mustusest . </s> <s> Zmaiko märkas eemalt Thathi kogu ja viipas talle . </s> <s> Palju ei räägitud , ainult pomiseti omavahel midagi ebamäärast . </s> <s> Kogu see võrdlemisi väsinud ja tusase olemisega seltskond liikus mööda vahekäiku allapoole . </s> </p>
<p> <s> Peasaal oli lihtsalt avaram koobas , kuhu kõik käigud lõpuks jõudsid . </s> <s> Seal oli rohkesti tõrvikuid , kõik raudvõredega ümbritsetud . </s> <s> Tule vallapääsemine ähvardanuks kogu selle maa-aluse ehitise hävitada . </s> <s> Muidu oli aga saal tühi , seal polnud mingit sisustust , ainult tagaseinast viisid mustavad käigud aina edasi . </s> <s> Polnud märgata midagi , mis viidanuks Ginshala kuulsusele , lähedusele maapõuejõududega . </s> <s> Raske oli taibata , mis tegi selle koha pühaks , millega õieti selle asunikud tegelnud olid . </s> <s> Siiski oskas Zmaiko hoomata tarkade seas mingit ebamäärast austus- või hirmutunnet . </s> <s> Paistis , et keegi teine ei kahelnud kloostri otstarbes . </s> <s> Kui siin võis tunda maapõue jõude , siis nemad tundsid , kõik teised , Zmaiko mitte . </s> </p>
<p> <s> Zmaikol ei õnnestunud end Gamajüni või Thathi kõrvale sokutada , ta seisis võõraste keskel , keegi ei pööranud talle suuremat tähelepanu . </s> <s> Peasaalis oli umbne ja palav , ent nad ei pidanud kaua ootama . </s> <s> Peagi tegid valvurid tarkade vahel teed , et keegi lühemat kasvu tähtis tegelane saaks nende vahelt läbi pugeda . </s> <s> Mees kandis aadlirõivaid ja viibutas käies jalutuskeppi ; kindlasti polnud ta kloostri ülevaataja , pigem keegi õukonnast . </s> <s> Ta suruti meeste vahelt läbi , tõrvikuleek langes talle näkku . </s> <s> Mees ootas , kuni ümin saalis vaibus ja ütles siis valjul häälel : </s> </p>
<p> <s> " Nii ! </s> <s> Tere tulemast . </s> <s> Mina olen krahv Rubins , teie ülemus ja käskija . </s> <s> Kuningas tänab teid , et te tema kutse vastu võtsite . </s> <s> Kuningas kutsus ja teie tulite , nagu kuulekad alamad . </s> <s> See on tore . </s> <s> Väga tore . </s> <s> Te olete maha jätnud oma kodud , et elama asuda Ginshala kloostrisse . </s> <s> See on ohvrimeelsus , mida kuningas ei unusta . </s> <s> Teid koheldakse siin hästi , te kõik saate süüa ega pea enam põldu kaapima , või mida iganes te seal ka tegite . </s> <s> Teil on palju küsimusi , ma tean , aga vastama ma neile kõigile ei hakka . </s> <s> Meil pole aega , õigemini teil pole aega , sest töö ootab . </s> <s> Milline töö ? </s> <s> Aga loomulikult see , mille pärast te siia tulite . </s> <s> Ginshala klooster on tühi , selle endised asukad on kadunud ja keegi ei tea , kuhu . </s> <s> Teie ülesandeks on nad üles otsida või see üles otsida , kuhu ja miks nad kadusid . </s> <s> Teid jagatakse salkadesse ja saadetakse allapoole . </s> <s> Nii , nüüd reeglid . </s> <s> Kuninga teenistus on auväärne ja pikaajaline asi , see nõuab püsivust ja innukust . </s> <s> Nii et siit kloostrist pole teil põhjust välja minna . </s> <s> Kui keegi isegi sooviks lahkuda , siis annab selleks loa ainult kuningas , see tähendab , et kas annab või ei anna , eks ole . </s> <s> Kui te märkate midagi , mis on seoses maapõuejõudude , endiste asukate või üldse millegi olulisega , siis tulete ja kannate sellest ette . </s> <s> Usinamad saavad autasu . </s> <s> Nagu ikka kuninga teenistuses saadakse . </s> <s> Ma arvan , et see on kõik . </s> <s> Edukat teenistust , ja elagu Arasthavani I ! " </s> </p>
<p> <s> Tarkade " elagu " oli võrdlemisi mannetu ja kostis vaid mõnest üksikust suust . </s> </p>
<p> <s> 8 </s> </p>
<p> <s> Kolmene salk , Zmaiko , Gamajün ja Thath " töötas " kloostri kõige lõunapoolsemas - kui maa all ilmakaared üldse olemas on - harus , mis oli kõige lähemal paleele . </s> <s> Neil oli tõrvik ja kaks kirkat . </s> <s> Nad laskusid nii sügavale kui julgesid , ehkki käigud olid hästi märgistatud , leides oma teelt ikka veel konge , kus pühamehed elanud olid , aeg-ajalt tööriistu ja ka ühe laiba . </s> <s> See oli ilmselt olnud kloostri eelmine asukas ja ta oli surnuks nälginud , kas siis jõuetusest leida tagasitee või millestki muust . </s> <s> Laip oli kuiv ja kange , lebanud siin hulga aega , ega kõnelnud Ginshalale osaks saanud saatusest midagi . </s> <s> Aeg-ajalt märkasid nad üherattalisi kärusid , millega mulda maapinnale veeti . </s> <s> Needki näisid ammu kasutamata . </s> </p>
<p> <s> " Vaat sulle maapõue jõud , " ei väsinud Gamajün torisemast . </s> <s> " Soos on asi vask , pole miskit häda , siin roni ja komberda nagu mõni ori . " </s> </p>
<p> <s> " Me olemegi orjad , " tähendas Thath süngelt . </s> </p>
<p> <s> " Phähh , " mühatas Gamajün . </s> <s> " Otsime need hädalised üles ja saame koju , kuningas annab vaevaraha pealegi . </s> <s> Nii ju räägitakse . " </s> </p>
<p> <s> " Vaevalt , " ütles Thath . </s> <s> Nad istusid ja võtsid nappi pruukosti - kuivikuid ja kuivatatud leivaviile , mis olid enamiku tarkade seedimise juba rikkunud . </s> <s> " Meid on püütud maailma kõige lihtsamasse lõksu . </s> <s> Ja siin me nüüd istume nagu küülikud . " </s> </p>
<p> <s> " Küll meid minema lastakse , " oli Gamajün kindel . </s> <s> " Milleks kuningal meid vaja on ? " </s> </p>
<p> <s> Thath kehitas õlgu . </s> <s> Zmaiko krõmpsutas kuivikut ega öelnud midagi . </s> </p>
<p> <s> " Nojah , " sõnas Gamajün siis . </s> <s> " Enamik arvab , et nad kõik on surnud . " </s> </p>
<p> <s> " Muidugi on nad surnud . </s> <s> Ja palju sügavamal . </s> <s> Me oleme alles käikudes , mis on vähemalt kolmsada aastat vanad . " </s> </p>
<p> <s> " Millest sa seda järeldad ? " küsis nüüd Zmaiko . </s> </p>
<p> <s> " Sest maapõue jõude pole siin enam kolmsada aastat . </s> <s> Sooned on elutud , tühjad . " </s> </p>
<p> <s> Gamajün noogutas . </s> <s> " Sul , poja , läheb veel selliste asjade mõistmiseks aega . </s> <s> Mis neid ka ei tapnud , on see palju sügavamal . " </s> </p>
<p> <s> " Kuninga vahisõdurid ei julge nii sügavale minna . </s> <s> Kardavad . </s> <s> Sellepärast kutsutigi meid , " ütles Thath . </s> </p>
<p> <s> " Aga miks ? " küsis Zmaiko . </s> <s> " Miks ? " </s> </p>
<p> <s> " Seda pead sa kuninga käest küsima . </s> <s> Liigume edasi ? " </s> </p>
<p> <s> See oli Zmaiko , kes leidis ühe uuema käigu , mille ees vedeles rohkem tööriistu kui mujal , kus osa kärusid oli täidetud mullaga ja siin-seal vedeles ämbreid , veelähkreid , riidehilpe . </s> <s> Seintesse kaevatud konge siin veel polnud . </s> <s> Tegu oli tõesti ühe uuema haruga , mis lõppes võrdlemisi äkki allika juures . </s> </p>
<p> <s> " See on ... allikas ? " ei uskunud Thath . </s> </p>
<p> <s> " Maa-alune allikas , muidugi , " tähendas Gamajün . </s> <s> " Väga hea veesoon , kohe tunda . " </s> </p>
<p> <s> " Mida te veel tunnete ? " küsis Zmaiko . </s> <s> Ta oli leppinud , et maapõue jõud - mis need iganes ka ei oleks - temaga veel ei kõnelnud . </s> </p>
<p> <s> " Tead , seda on lihtsam tunda , kui rääkida . </s> <s> Kui sul palutakse leida koht , kuhu on hea maja ehitada , siis sa otsid ja leiad selle , ehkki ei oska täpselt seletada , miks sooned just siin ristuvad või miks see hea on . </s> <s> Sa tead , et seal kusagil sügaval on peidus jõud , mida inimesel vaja läheb , mis on tema ihu ja mõtted ja soovid korraga , aga sa ei oska neid kirjeldada . </s> <s> Sa tunned ja näed rohkem kui teised inimesed , aga sa ei tea , miks . </s> <s> Sellepärast see klooster siia asutatigi , et neid jõude paremini tundma õppida . " </s> </p>
<p> <s> " Soos , " ohkas Gamajün , " on neid kõige paremini tunda . </s> <s> Maa pole seal nii tihe , saad aru . " </s> </p>
<p> <s> " Maa on elu , " jätkas Thath . </s> <s> " Päike paistab maa peale ja sellest tärkab elu . </s> <s> Inimene sureb , saab üheks maapõue jõududega , läheb tagasi sinna , kust ta tulnud on . " </s> </p>
<p> <s> Zmaiko läitis veel ühe tõrviku ja võdistas õlgu . </s> <s> " See allikas on külm , " ütles ta . </s> </p>
<p> <s> " Mis sul mõttes on ? " </s> </p>
<p> <s> " Ma peaksin veidi edasi uurima . </s> <s> See on kõige uuem koht , kuhu me jõudnud oleme . " </s> </p>
<p> <s> " Üldiselt oleks aeg tagasi minna . " </s> </p>
<p> <s> Zmaiko ei teadnud täpselt , miks ta peab siit üksi edasi minema . </s> <s> Aga ta pidi . </s> <s> Siin mustas käiguavaus , mis kutsus ja meelitas , lubades jagada oma saladusi . </s> <s> Ta jättis sõpradega hüvasti , lubades nendega hiljem ühineda . </s> <s> Ta kinnitas , et kui siin peitubki mingi oht , siis on see kindlasti kolme jaoks sama suur kui ühele . </s> <s> Siis ta läks , ronides kitsukesse koopasse , mis kaevu juurest allapoole viis . </s> <s> Tõrvik tossas oma viimast veerandit ja tegi silmad vesiseks , ometi rühkis Zmaiko küürutades edasi , lootes lõpuks leida kasvõi ühtainust olulist märki kloostri saatusest ja põhjuseks , miks kuningas targad üle maa oli kokku ajanud . </s> <s> Ta sai aru , et see käik on millegipärast eriline , et see on kaevatud kiiruga , otsekui kindla eesmärgiga . </s> <s> Seda pole vaevutud laiendama , et seintesse konge uuristada , siia ei ulatunud veekanalid ja käruteed . </s> <s> See käik oli eriline . </s> <s> Ometi polnud see kuigi pikk . </s> <s> Pool tundi ronimist , ja ta leidis end veidi laiemast ruumist , kuhu veel kaks käiku kokku jooksid . </s> <s> Zmaiko seisis , hoidis tõrvikut kõrgemal ja valgustas saali . </s> <s> Ta jõudis tõrviku kustuvas valguses näha rohmakalt tahutud seinu ja mingeid kive sellest välja küündimas , ta nägi , et saal on tegelikult väga suur ja ulatub kaugemale pimedusse . </s> </p>
<p> <s> Siis saigi ta aru , et pole üksi , tajus kellegi hingamist , kuid liiga hilja , et mitte võpatada , kui talle selja tagant käsi õlale pandi ning tõrvik otsekui nõiaväel kustus . </s> </p>
<p> <s> 10 </s> </p>
<p> <s> Agnes de Fostayni jaoks oli abiellumine midagi niisugust , milleks ta enda arvates kogu aeg valmis oli olnud , ent kui isa sellest tõsisemalt kõnelema hakkas , varises neiu maailm rusudeks . </s> <s> Oma elu ja oma mees - jah , muidugi , seda oli ta tahtnud , armastus ja kõik nii edasi . </s> <s> Aga kui vana krahv tütrele ütles , et meheleminekuiga on nüüd tõesti käes ja paistab , et õnnestub korraldada igati korralik abielu - ja ütles veel midagi , mida Agnes enam ei kuulnud - siis tundis ta , kuidas süda löögi vahele jättis ja veri soontes hetkeks tardus . </s> <s> Hetk hiljem sai ta selle põhjusest samuti aru : keegi mees paneb oma käe tema külge , mees , keda ta veel üldse näinud pole , ja siis võib see mees teha temaga , mida iganes tahab , ja Agnes ei saa keelduda . </s> <s> Nagu iga temavanune korralik tüdruk , oli ta salaja peegli ees oma keha imetlenud ja leidnud , et ka kõige nõudlikum meesterahvas peaks üldjoontes rahule jääma . </s> <s> Kui muidugi leidub selline , kes seda kõike väärt on . </s> <s> Nüüd rabas teda aga arusaam , et keegi ongi juba ära määratud seda keha võtma , et keegi tõesti paneb käe talle külge . </s> <s> Et tema keha kõige pühamaid kohti katsub varsti keegi mees . </s> </p>
<p> <s> Ta ei leidnud lohutust või tuge ei Zmaikost ega emalt , sest Zmaiko tõmbus temast eemale ja ema lihtsalt nuttis . </s> <s> Vena , tema truu punapäine kaunitarist toatüdruk , jäi vaikseks , sest tema saatus oli lahtine . </s> </p>
<p> <s> Ühe päeva jooksul jõudis Agnes kolm korda Zmaikot tõsiselt vihkama hakata ja kolm korda talle andestada , kusjuures noormees polnud seda õieti palunudki . </s> <s> Mida rohkem ta Zmaiko peale mõtles , seda enam sai aru , et too pole temalt kunagi midagi palunud , vaid ta ise on seda teinud , ning otsekui saatus oleks nad alati kokku viinud , ehkki ta pole julgenud endale tunnistada , et just seda on ta saatuselt salamahti ihalenud . </s> </p>
<p> <s> Ta oleks tahtnud õppida oma esimesed suudlused ja kallistused just Zmaikolt , mitte ainult Vena juttudest . </s> <s> Ta oleks tahtnud lasta end Zmaikol emmata ja hellitada ja lõpuks tema suudluste anumistele järele anda , aga poiss ei teinud seda kunagi ning mõnikord arvas Agnes , et Zmaiko pole elu sees midagi palunud ega oskagi seda teha . </s> </p>
<p> <s> Nüüd oli ta üksi , valmistas ette reisi , imetles endiselt peegli ees oma keha , mida ta peab varsti kellegagi jagama hakkama ja mis iialgi pole enam päriselt tema enda oma . </s> <s> Selle mõttega oli raske harjuda . </s> <s> Olgu ta vähemalt noor ja ilus , mõtles Agnes , meeldigu ta mulle sama palju kui Zmaiko . </s> <s> Ja siis ta nuttis patja ning Vena lohutas teda , nagu oskas . </s> </p>
<p> <s> " See läheb üle , Agnes . </s> <s> Esimene armastus läheb alati üle . " </s> </p>
<p> <s> " Ole vait , sa ei tea midagi . " </s> </p>
<p> <s> " Oh , ma tean kõike . </s> <s> Seda ka , et tegelikult polegi sul midagi taga nutta . " </s> </p>
<p> <s> Krahv de Fostayn aga kehitas tütre nutetud nägu nähes kohmetunult õlgu . </s> <s> " Miks tüdrukud kunagi oma õnne ei mõista ? </s> <s> Sinust saab kuninganna kammerneitsi ja kuningas ise on lubanud sulle väärilise peigmehe leida . </s> <s> Mina sinu asemel hoopis naeraksin õnnest . " </s> <s> Vana krahvi hääl ei kõlanud siiski päris veenvalt . </s> </p>
<p> <s> Agnes asus vanemate ja saatjaskonnaga teele Handridi mõned päevad pärast seda , kui ta Zmaikot viimati nägi . </s> <s> Ta jättis kodulossiga hüvasti nii hästi kui oskas , kõigi teenijate ja sõpradega , tundes kurgus põlemas pisaraid ja rinnal kotikest amulettidega . </s> <s> Seda ei tahtnud ta siia jätta , sellest pidi saama hea õnne enne , et ta veel kunagi Zmaikot näeb . </s> </p>
<p> <s> Ta oli kuningalinnas varemgi käinud , mäletas õukonna melu ja suursugusust , kuid polnud seal kunagi kaua peatunud . </s> <s> Handridi kuulsad purskkaevud , tiigid ja pargid tervitasid teda suvise rõõmuga , ent tüdruku süda tõmbus neid nähes kokku . </s> <s> Seda kõike oli liiga palju ja vähe korraga , et leevendada hirmu uue elu ees . </s> </p>
<p> <s> Loss , seitse torni , vallikraav ja värav , mille kohal uhked skulptuurid kuninglike vapisümbolite ja mingite stseenidega lahingust , kividega sillutatud sissesõidutee , siis taas värav ja vallikraav ning lossihoov , kus juba tallipoisid ligi jooksevad ja keegi õukondlane isa tervitab . </s> <s> Krahv on oodatud külaline , talle kummardatakse ja suudeldakse kätt , teda tervitatakse aupaklikult ja juhatatakse ruumidesse , kus saab enne õhtusöömaaega puhata . </s> <s> Agnes tabab endalt pilke , kuid on liiga segaduses , et neid lähemalt uurida , et isegi huvi tunda , kas tema riietus on väga moest väljas või ainult natukene . </s> <s> Vena sibab tal sabas ja Agnes kuuleb toatüdruku ohkeid , tema pole ju varem Handridis käinud . </s> <s> Neid juhatatakse mööda keerdtreppi üles ning lõpuks on ta koos ema ja Venaga ühes ruumis . </s> <s> Ta tahaks voodile viskuda ja nutta , kuid selleks pole aega . </s> </p>
<p> <s> " Nüüd , tütreke , peame sind õhtuks ära ehtima . </s> <s> Et nad siin ei arvaks , et Fostaynis ei teata , mis on viimane õukonna mood . " </s> </p>
<p> <s> Õhtusöök . </s> <s> Lossi peasaalis , mille kõrgete lagede all rippusid kuninglikud lipud , rõdul mängis ansambel pikki kurblikke lugusid , seinte ääres tossasid kaminad ja erilise mehhanismiga lae alla vinnatud küünlad valgustasid rohkem kui päikesevalgus . </s> <s> Laud oli U-kujuline , selle keskel ilmeksimatult kuninga ja kuninganna troonid . </s> <s> De Fostaynide sisenedes oli saal rahvast puupüsti täis ja neile ei pööratudki suuremat tähelepanu . </s> <s> Teener juhatas neid läbi inimsumma ja kuidagi kahtlaselt kuningatroonile lähedale . </s> <s> Toidulõhnad , suitsuving , muusika , jutukõma segunesid ja panid Agnesel pea ringi käima , kuid ta teadis , et nüüd peab ta kiiresti toibuma , peab olema lõbus , seltskondlik , viisakas ja vooruslik ühtaegu , et ta ei tohi oma perekonnale ja kasvatusele häbi teha . </s> <s> Pikk helesinine kleit , mida ta kandis , tagasihoidlik , ent kõnekas kuldkett ja smaragdidega kõrvarõngad ei löönud laineid , kuid ta ei pidanud neid ka häbenema , nagu kiirel pilgul kindlaks suutis teha . </s> <s> Fostayne ei jõllitatud põlgliku jahmatusega , ning alguseks oli see hea küll . </s> </p>
<p> <s> Neid ei juhatatud kohe lauda , vaid saali nurka , kus tumesinised sametist kardinad varjasid rasket tammepuust ust . </s> <s> Peosaali kära sumbus hetkega , kui uks sulgus , ja väikeses kambris ootas neid keegi mees , kirju kuue ja kikkis vurrudega tusane kuju . </s> </p>
<p> <s> " Teid esitletakse Tema Majesteedile , " teatas tusane kuju lühidalt . </s> <s> " Oodake . " </s> </p>
<p> <s> Ja nii nad seisidki - vana de Fostayn väärikust teeseldes , krahvinna erutatult hingeldades ning Agnes kohmetult , söandamata õieti pilkugi tõsta . </s> <s> Kuninga saabumisest andis märku hoobilt lahtilükatud uks ja kiired sammud . </s> </p>
<p> <s> Sel hetkel nägigi Agnes esimest korda oma tulevast emandat , kuningas Arasthavani kaasat , lastetut kuningannat Damarat . </s> <s> Ja nägi ka kuningat ennast , pikakasvulist hallide juustega rüütlit ja sõjameest , kuulsat vallutajat ja võitjat Arasthavanit , maailma kõige julmemat ja julgemat meest . </s> </p>
<p> <s> Edasi lõi ta silmad maha ja pigistas huuled kokku , et sealt mitte midagi peale päheõpitud fraasi välja ei tuleks . </s> <s> Hetk hiljem ta teadis , et teda vaadatakse , et tema välimust hinnatakse . </s> </p>
<p> <s> " Kenake , " kuulis ta siis kuningannat ütlemas . </s> <s> " Päris kenake . " </s> </p>
<p> <s> See pidi siis olema majesteedi nõusolek Agnes õukonda jätta ning neiu ei teadnud , kas nüüd peab ta nutma või naerma . </s> </p>
<p> <s> Damara polnud selline , nagu Agnes oli teda ette kujutanud oli . </s> <s> Ta oleks oodanud närtsinud ja vaevatud olemisega vananevat naist , sest just selline pidanuks tema meelest olema maapõuejõudude poolt viljatuks määratu . </s> <s> Kuid Damara oli kaunis , sädelev , naiselikkusest pakatav . </s> <s> Ta patsutas Agnest kergelt põsele , Arasthavani , kes oli krahviga vahetanud mõned sõnad , ühmatas midagi ja siis liikus kuninglik paar edasi . </s> <s> Tusane kuju kiirustas de Fostaynid saali tagasi - nad pidid enne majesteete seal kohal olema . </s> <s> Agnes pandi istuma nii lähedale kuningatroonile , et see teda hetkeks tarduma sundis . </s> <s> Krahv istus üle laua ja ema tema paremal käel . </s> <s> Siis pidulik flöödipassaazh , õukondlased katkestasid oma jutuvada , tõusid püsti , et valjuhäälsete hüüetega valitsejaid tervitada . </s> </p>
<p> <s> Majesteetide sisse astudes vaibus hetkeks ka muusika , inimesed tõusid püsti , kuid ka neid kõiki kammitses viivuks Arasthavani lumm . </s> <s> Nüüd nägi Agnes kuningat selgemalt , tajus temast hoogavat jõudu ja võimu . </s> <s> Kuninga liigutused olid väga aeglased , ta seisatas hetkeks lävel , otsekui nautides sisenemisel tekkinud nõidust , ja siis - väga aeglaselt , Damarat küünarnukist toetades - astus kuningas edasi . </s> <s> Ta ise oligi väärikus ja võim , ta ei pidanud teesklema , ta nautis tähelepanu ja austust . </s> <s> Niimoodi astuvad , käituvad ja vaatavad ainult kuningad . </s> </p>
<p> <s> Kuninglik pidusöök kulges maalosside omast erinevalt . </s> <s> Söömine tundus siin olevat vaid kõrvalise tähtsusega . </s> <s> Roogi serveeriti väikeste portsjonite haaval , kusagil polnud ühtegi lambakintsu , millest kinni haarata ja terve õhtu järada . </s> <s> Agnesele toodi hõbetaldrikul imetilluke lusikatäis pasteeti , seejärel õlis küpsetatud kõhnukesi koibi - ta arvas , et need on kanatibu omad - ja oli üllatunud , et neid tuli enne kasta hapumaitselisse kastmesse , mis neid sugugi maitsvamaks ei teinud . </s> <s> Tal läks veidi aega , et kuningatrooni ümber tiirleva narri veidraid häälitsusi toiduga seostada - kuljustega kirevates rõivastes narr passis hoolega Arasthavani iga suutäit ning tegi siis " krooks " . </s> <s> Kui Agnes lõpuks taipas , viskas ta koivajäänuse kiiresti käest ja tundis kurgus klompi . </s> <s> Kiiresti jõi ta veini peale , ent iga narri " krooks " tõmbas klompi kõrgemale . </s> </p>
<p> <s> " Tegelikult on need päris maitsvad , " ütles keegi Agnese kõrval . </s> <s> " Alguses olid mullegi jälgid , aga nüüd olen ma harjunud . " </s> </p>
<p> <s> Aeglaselt pööras neiu pead . </s> <s> Ta polnud oma ähmis õieti tähelegi pannud , kes tema vasemal käel istub . </s> <s> Nüüd nägi ta , et see on üks noormees , ehk ülejäänud õukondlastest veidi tahumatuma välimusega , ent siiski kalli kuldketi ja peente rõivastega . </s> <s> Tal olid pikad , selja tagant sõjamehepatsi köidetud juuksed , kergelt kongus nina ja piklik arm põsel . </s> <s> Noormees oli umbes temavanune , ta habe ja vurrud vast aasta tagasi mehelikumalt kasvama hakanud . </s> <s> Ja kuidagi sai Agnes aru , et poiss oli pikemat aega teda jälginud . </s> </p>
<p> <s> " Maitse on üsna ebameeldiv tõesti , " kogeles Agnes , lihtsalt selleks , et midagi öelda . </s> <s> Need olid tema esimesed iseseisvad sõnad võõrale Handridis ja kohe tundus talle , et juba oligi ta midagi valesti öelnud , oli öelnud , et kuninga köök teeb ebameeldiva maitsega toitu . </s> </p>
<p> <s> " Pole midagi , " sõnas noormees , " küll sa harjud . </s> <s> Meil süüakse konni tihti , neid peetakse imeliseks maitseelamuseks . </s> <s> Aga kõhtu sellest täis ei saa . </s> <s> Sellistel pidudel tuleb korralikku sööki kaua oodata . </s> <s> Järgmiseks tuuakse vasikakeelt tarretises või silmu , ja sedagi näpuotsatäis . </s> <s> Oled sa näljane ? " </s> </p>
<p> <s> " Ma pole täna midagi söönud , " kostis Agnes ettevaatlikult . </s> </p>
<p> <s> " Alati võib kööki küsima minna . " </s> <s> Poiss viskas paljakslutsitud koiva taldrikule , nõjatus toolil tagasi ja pööras oma pilgu Agnese poole . </s> </p>
<p> <s> Mitte kõige ilusam nägu , käis Agnesel peast läbi . </s> <s> Kuidagi jõhker . </s> <s> Öeldakse , et arm muudab mehed ilusamaks , aga ... </s> <s> Vähemalt seda meest küll mitte . </s> <s> Ent kindlasti võis öelda , et tegu oli sõjamehe , ehk isegi rüütliga . </s> <s> Hoolimata noorest east olid tema õlad laiad ja käsivarred tugevad , soonilised , peod relvade käeshoidmisest tugevad . </s> <s> Agnes märkas , et poisil oli puudu pool parema käe pöialt . </s> </p>
<p> <s> " Ma ei teagi veel , kus siin köök on , " ütles neiu siis . </s> </p>
<p> <s> " Leiad üles , see pole kuigi keeruline . </s> <s> Alguses nad võivad sul näo täis sõimata , Broder - meie kokk - on purjus peaga terava ütlemisega , aga kui nad teada saavad , kes ja mis sa oled , siis hakkavad ise pakkuma . " </s> </p>
<p> <s> " Et kes ja mis ... ma siis olen ? " päris Agnes juba julgemalt . </s> </p>
<p> <s> " Damara uus kammerneitsi , noh , nii silmakirjaks . </s> <s> Mulle ka need lollakad kombed ei meeldi , liiga palju peenutsemist . " </s> </p>
<p> <s> " Silmakirjaks ? " uuris Agnes edasi . </s> </p>
<p> <s> " Väga tõsiselt seda su ametit ei võeta , see on ajutiseks ja et oleks etiketiga kooskõlas , viisakas ja kombekas ja puha . </s> <s> Ahhaa - silmud ! " </s> </p>
<p> <s> Kusagilt Agnese selja tagant ilmus teenri käsi ja tõstis taldrikule pikliku ussi moodi eluka , kel suu asemel vastik iminapp . </s> <s> Elukat oli vist praetud , sest see lõhnas searasva järele . </s> <s> Noormees kugistas enda pala koos pea ja sabaotsaga alla ning kiikas mornilt eemalduvale teenrile järele . </s> </p>
<p> <s> " Kui tahad , võid minu oma võtta , " pakkus Agnes lahkelt . </s> </p>
<p> <s> " Sa pole ju täna midagi söönud ? " </s> </p>
<p> <s> " Ma ootaks ... seda lambakintsu . " </s> </p>
<p> <s> Ka Agnese elukas kadus kiiresti noormehe kurku . </s> <s> " Ma olen neid püüdnud , imehead , kas tead , " ütles ta . </s> <s> " Minu kodukohas me tegime noodad ja käisime neid sügiseti jõest püüdmas . </s> <s> Imehead ! " </s> <s> Ja ta jõi ühe sõõmuga veinikarika tühjaks . </s> </p>
<p> <s> " Ma mõtlesin , et sa oled siit , Handridist ? " </s> </p>
<p> <s> " Ah ? </s> <s> Minu nimi on Regon , kas sa ei teadnudki ? " </s> </p>
<p> <s> Agnes raputas pead . </s> <s> Kas nimi Regon pidanuks talle midagi ütlema ? </s> </p>
<p> <s> " Ma sündisin siin lossis , muidugi , " rääkis Regon edasi . </s> <s> " Aga siis viidi mind lapsena Wiegeri provintsi mere ääres . </s> <s> Seal on kõrged kaljud ja paar väikest sadamat . </s> <s> Talviti külmub meri jäässe ja kevadel sulab jälle lahti , kujutad ette ? </s> <s> Ma elasin ja kasvasin lääniisanda Vik Skronnegeri juures . </s> <s> Handridis oleks ma olnud koerapoiss , Vik tegi aga minust sõjamehe . </s> <s> Eks ma kunagi räägin sulle pikemalt . </s> <s> Handridi tagasi tulles ei tundnud ma oma isa alguses äragi , mäletasin teda vaid ähmaselt . " </s> </p>
<p> <s> " Isa ? " küsis Agnes , ise mõeldes , et mida Regon selle hiljem ja pikemalt rääkimise all silmas pidas . </s> </p>
<p> <s> " Nojah , " noogutas Regon ja viipas peaga kuningatrooni poole . </s> <s> " Arasthavani . " </s> <s> Ja täitis ise oma karika laual seisvast kannust . </s> </p>
<p> <s> Agnes võpatas ja nagu alati erutudes hakkas köhima . </s> <s> Käsi leidis iseenesest pokaali , vein oli kibe ja kange , kuid mõjus rahustavalt . </s> </p>
<p> <s> Regon muigas . </s> <s> " Sa ei teadnudki , Agnes ? " </s> </p>
<p> <s> Neiu raputas aeglaselt pead . </s> <s> " Ei , " ütles ta siis . </s> <s> " Ma ei saa aru ... </s> <s> Miks siis Damarat lastetuks kutsutakse ? </s> <s> Ja miks sa kuninga kõrval ei istu ? " </s> </p>
<p> <s> " Damara , " sõnas Regon rõhuga , vaatas kuninganna poole ja kummutas jällegi veini , " ei ole minu ema . </s> <s> Ema oli keegi teine ja on nüüd surnud . </s> <s> Aga , " taas veinilonks , " Arasthavani on isa . </s> <s> Saad nüüd aru ? " </s> </p>
<p> <s> " Vist küll . </s> <s> Sa oled siis ... " </s> </p>
<p> <s> " Sohipoeg . </s> <s> Aga ikkagi prints . </s> <s> Kui mu ema suri , viidi mind Wiegerisse , ma olin siis nelja-aastane . </s> <s> Handridist mäletan ma veel koeri - tead , siin kasvatatakse selliseid hundist aretatud murdjaid ja ma sain nendega väga hästi läbi . </s> <s> Aga paistab , et me hakkame tasapisi lambani jõudma . " </s> </p>
<p> <s> Kuidagi sai Agnes aru , et peale Regoni keegi teine temale laua ääres tähelepanu ei pööra . </s> <s> Kas talle tundus ainult või pidigi see nii olema ? </s> <s> Talle tungis ninna lambaprae lõhn ja mõneks ajaks unustas ta kõik muu peale toidu , keskendudes lihapalade närimisele . </s> <s> Kodune toit andis võõras olustikus kindlust . </s> <s> Silmanurgast nägi ta , et Regon palju ei söönud , jõi rohkem veini ja heitis tema poole üha kilavamaks muutuvaid pilke . </s> <s> Mõnikord noormees küsis midagi , kuid Agnes ainult ümises midagi vastuseks . </s> <s> Teener tõi uue veinikannu . </s> <s> Agnes sõi ja üritas poole kõrvaga kuulata , mida räägivad ema ja Damara . </s> <s> Üks fraas kuninganna jutust kandus ta kõrvu , üks tühine fraas , mille ta püüdis lossisaalis üha valjenevast kõmast : " Paistavad juba hästi läbi saavat . " </s> <s> Siis tabas ta endalt ka vilksamisi isa heakskiitva ja kuninga muigvel pilgu . </s> <s> Lambaliha palad hakkasid ta suus ringi käima ja isu kaduma . </s> <s> Läks palavaks , tõrvikud kütsid saali ja leegid neelasid õhku , pakkudes vastu vaid kibedat vingu . </s> <s> Agnese pea käis ringi . </s> </p>
<p> <s> " Siin läheb varsti väga umbseks , " kuulis ta ka Regonit ütlemas . </s> <s> " Mehed istuvad hommikuni lauas . </s> <s> Üsna tüütu , kas tead . </s> <s> Aias on palju jahedam ja mõnusam . " </s> </p>
<p> <s> " Mhmh , " ümises Agnes . </s> </p>
<p> <s> " Seal on mingid lilled , mis ööpäev läbi lõhnavad , tead . </s> <s> Ja tiigid on ka . </s> <s> Üldiselt palju värskem ja vähem inimesi kui siin . </s> <s> Saab omaette olla ja nii edasi . " </s> <s> Ja siis tundis Agnes , kuidas noormehe käsi laua all puudutas ta põlve , peatus seal hetkeks ja liikus aeglaselt mööda jalga ülespoole . </s> </p>
<p> <s> Agnes tõusis , aeglaselt , aga kindlalt , ega saanudki aru , kas ta pea käib ringi veinist või millestki muust . </s> <s> " Ema , " ütles ta , " ema , ma pean ... " </s> </p>
<p> <s> " Sa pead nüüd kuningannalt luba küsima , kallis , " vastas ema naeratades . </s> <s> " Nüüdsest peale ainult temalt . " </s> </p>
<p> <s> " Teie Majesteet , " tegi Agnes kummarduse , " ma palun teie luba lauast lahkumiseks , ma olen väga väsinud , mu pea käib ringi , ma sooviksin puhata . " </s> </p>
<p> <s> " Aga muidugi , " noogutas kuninganna armulikult , " aga muidugi , mu armas laps . </s> <s> Kui soovid , siis Regon saadab sind ... " </s> </p>
<p> <s> " Ei , aitäh , ma mäletan teed , " hüüatas Agnes kiiruga , kummardas veel kord ja tõttas saalist välja , tajudes endal kahe perekonna imestavaid pilke . </s> <s> Ta peaaegu jooksis väljapääsuni , kartes kuulda selja tagant hüüet või lähenevaid samme , toetus viivuks uksepiidale , kuid ei vaadanud tagasi . </s> <s> Edasi , läbi pikkade ja võõraste koridoride jooksis ta , edasi kambri poole , mis pidi saama tema omaks , kuid oli ikka nii võõras . </s> <s> Vena ootas teda truult , kuid Agnes vaid raputas käigu pealt pead - ta tahtis , ta pidi nüüd üksi olema . </s> <s> Siis rebis ta oma juustest ehted , päästis valla rinda kammitsevad kleidipandlad , surus end vastu külma kiviseina ja hingeldas raskelt . </s> </p>
<p> <s> Tunni aja pärast linade all lebades tundis ta , kui talumatult ja ahastavalt võõras on kõik ümberringi , kui kentsakad on selle kambri lõhnad ja et isegi aknast sisse piiluv kuu on teistsugune . </s> <s> Kui valesti on siin kõik seatud , kui kare on tekk , mille sisse end kerida ; kui teistsugused on voodi käginad , kui end asemel pöörad , kui ebameeldivalt rõske on põrand ja niisked seinad . </s> <s> Ja et miski pole see , mis ta olema peab - ei see kamber , voodi ega loss , ning padi , mille sisse enne uinumist nutta , see padi pole üldsegi see . </s> </p>
<p> <s> 11 </s> </p>
<p> <s> " Sa peaksid palju rohkem kartma , " ütles naisehääl pimeduses . </s> <s> " Ja palju rohkem teadma , enne kui siia hulkuma tuled . " </s> </p>
<p> <s> Zmaiko hingas rahulikumalt , lõdvestus . </s> <s> Kes see naine ka poleks , ei kujutanud ta vähemalt praegu endast ohtu . </s> <s> " Miks sa tõrviku ära kustutasid ? " küsis ta . </s> </p>
<p> <s> " Tuli , " vastas naine . </s> <s> " Tuli pole siin hea . </s> <s> Võib plahvatada . " </s> </p>
<p> <s> " Mis ? " </s> </p>
<p> <s> " Ma ei tea . </s> <s> Aga ma olen näinud , mis juhtub tulega , kui seda siia uutesse käikudesse tuuakse . </s> <s> Kes sa oled ? " </s> </p>
<p> <s> Naise hääl oli väsinud , nõrk , ent samas kuidagi tugev ja rahustav . </s> <s> Hoolimata pimedusest tundis Zmaiko , kuidas naine teda uurib ja tunnetab - võib olla polegi talle nägemiseks valgust tarvis . </s> </p>
<p> <s> " Ma tulin koos teiste tarkadega Ginshalasse , " ütles siis Zmaiko . </s> <s> " Kuninga kutse peale . " </s> </p>
<p> <s> " Kas palju tarku tuli ? " </s> </p>
<p> <s> " Minu teada enamik . </s> <s> Meid sai kokku veidi alla saja . </s> <s> Nad kõik otsivad maapõue jõude ja eelmisi Ginshala asukaid . </s> <s> Seni pole keegi midagi leidnud . " </s> </p>
<p> <s> " Sa ei vastanud mu küsimusele . </s> <s> Kes sina oled ? " </s> </p>
<p> <s> " Minu nimi on Zmaiko . </s> <s> Ma elan Pärnaorus . </s> <s> Ja mis sinu nimi on ? " </s> </p>
<p> <s> Naine ei vastanud kohe , kostis ainult ta hingamist . </s> <s> " Meil pole siin nimesid , " sõnas ta lõpuks . </s> <s> " Juba ammu pole . </s> <s> Ginshala pole koht nimede jaoks . </s> <s> Anna mulle leiba , palun ... </s> <s> Zmaiko ? " </s> </p>
<p> <s> Zmaiko ei küsinud , kuidas naine teadis , et tal moonakotis kuivanud leivakannikas on . </s> <s> Ilmselt mõjub elu pimeduses haistmismeelele sama hästi nagu nägemisele . </s> <s> Nad seisid pimeduses , selles suures saalis , mille Zmaiko oli avastanud , ja kuskilt kaugelt - maapõuest - oleks otsekui kostnud aeglast ja kumedat undamist . </s> <s> Viivuks puutusid nende sõrmed kokku , kui Zmaiko naisele leiba andis , ta tundis kõhnade ja kondiste sõrmede pikka puudutust , kui need kompasid ta kätt . </s> <s> Siis naine sõi . </s> </p>
<p> <s> " Sa oled ... kaua siin olnud ? " küsis Zmaiko . </s> </p>
<p> <s> " Väga kaua . </s> <s> Tule , lähme . " </s> <s> Naise käsi leidis ta randme ja tõmbas . </s> <s> " Meile pole tuld vaja , lähme . " </s> </p>
<p> <s> Nad läksid läbi pimeduse . </s> <s> Põrand oli tasane , undamine muutus kauguses nõrgemaks , see asendus vaikse veesolinaga . </s> <s> Naise külm käsi hoidis tugevalt Zmaiko randmest , suunas teda , kuid samas leidis ka poisist tuge . </s> <s> Nad ronisid läbi mingite rahnude alt , läbisid madala käigu , kuni lõpuks seisatasid . </s> </p>
<p> <s> " Istu , " sosistas naine . </s> <s> " Istu , Zmaiko . </s> <s> Siin ma elangi . " </s> </p>
<p> <s> Zmaiko ei saanud näha , kus naine siis õieti elas , kuid tundus , et tegu on väiksemat sorti kambriga ehk loomuliku koopaga maa all . </s> </p>
<p> <s> " Võin ma nüüd tõrviku põlema panna ? " </s> </p>
<p> <s> " Pole vaja . </s> <s> Siin ei ole midagi vaadata . </s> <s> Kivid , allikas , tekk . </s> <s> Aga vähemalt ei ulatu mürk siia . " </s> </p>
<p> <s> " Mürk ? " </s> </p>
<p> <s> " Jah . </s> <s> Või mis see iganes on . </s> <s> Mida sa tahad , Zmaiko ? " </s> </p>
<p> <s> Naise küsimus oli ootamatu , kuid kohe sai poiss aru , et antud oludes oli see kõige asjalikum küsimus . </s> <s> Ka Dvaion ise poleks paremat välja mõelnud . </s> <s> Ta oli selle naise meelevallas - oli too siis ainus ellujäänu kloostrist või põgenik . </s> <s> Ja mingil määral seisid tal ees läbirääkimised . </s> <s> Ometi kaalus ta hetke , enne kui vastas . </s> </p>
<p> <s> " Ma tahan teada saada , mis Ginshalas juhtus . </s> <s> Siis tahan ma siit minema saada . </s> <s> Handridist üldse . " </s> </p>
<p> <s> " Sa tulid Pärnaorust siia koos teiste tarkadega , ehkki sa ise pole veel tark , sa oled parimal juhul õpipoiss . </s> <s> On nii ? " </s> </p>
<p> <s> " Üldiselt küll . " </s> </p>
<p> <s> " Keegi saatis sind ? " </s> </p>
<p> <s> " Jah . " </s> </p>
<p> <s> " Ja sa tulid pettusega pooleks ? " </s> </p>
<p> <s> " Umbes nii . " </s> </p>
<p> <s> " Kuningas kutsus tarku , et nad välja uuriksid , mis Ginshalas juhtus ? " </s> </p>
<p> <s> " Nii meile öeldi . </s> <s> Aga see nägi välja nagu lõks või vangla . " </s> </p>
<p> <s> " Siis polnud see kuningast just kõige üllam tegu ? " </s> </p>
<p> <s> " Miks kuningad peakski üllad olema ? " </s> </p>
<p> <s> " Kui sa tahad juua , siis pead kamaluga vett ammutama , ühtegi kannu mul siin ei ole , Zmaiko . " </s> <s> Jälle kordas naine tema nime , justkui oleks selle kõla kuidagi eriti oluline . </s> <s> Zmaiko jõi jääkülma vett . </s> </p>
<p> <s> " Mind oodatakse tagasi , " sõnas ta siis . </s> <s> " Ma leidsin selle käigu ja roomasin läbi . </s> <s> Kui ma tagasi ei tule , võivad nad mind otsima hakata . " </s> </p>
<p> <s> " Nad ei leia meid . </s> <s> Siit . " </s> </p>
<p> <s> " Selge . </s> <s> Saan ma sind kuidagi aidata , naine ? " </s> </p>
<p> <s> " Saad sa mulle elu tagasi anda ? " </s> </p>
<p> <s> " Vist mitte . " </s> </p>
<p> <s> " Siis ei saa sa mind enam kuidagi aidata . " </s> </p>
<p> <s> " Kes sa oled ? " </s> </p>
<p> <s> " Keegi , keda pole enam olemas . </s> <s> Kunagi oli mul mees ja laps , keda ma armastasin . </s> <s> Mul oli elu - raske , kuid rõõmutoov , olin krahvinna . </s> <s> Ma armastasin ja mind armastati , ma olin kasulik ja mind austati . </s> <s> Siis raius kuningas mu elu katki - ta võttis mult poja ja mehe , ta orjastas mind ja tõi siia oma lossi . </s> <s> Ma olin sõdinud , olin tapnud - nagu ikka tehakse , kui elu ja armastuse eest võideldakse . </s> <s> Aga see kõik oli asjatu . </s> <s> Minust sai kuninga lõbude ori , minust sai mitte keegi . " </s> </p>
<p> <s> " Räägi edasi , naine . " </s> </p>
<p> <s> " Mulle anti Handridi lossis kamber , see oli sama mis vangikong , ehkki aknal polnud trelle . </s> <s> Ma ei saanud lossist lahkuda , ma sain ainult oodata , millal tuleb Arasthavani ja mida ta minuga teeb . </s> <s> Mõnikord - kui ta purjus oli - peksis ta mind , mõnikord vaid rahuldas kiiruga oma janu ja läks . </s> <s> Ja ma ei teagi , mis oli valusam . </s> <s> Ta tahtis , et ma talle vastu hakkaksin , et ta saaks mind võtta jõuga - nii meeldis talle rohkem . </s> <s> Kui ma ei hakanud , peksis ta mind . </s> <s> Kuid sellegagi ma harjusin . </s> <s> Mul polnud enam pisaraid ... </s> <s> Kui naisel pole enam pisaraid , mida nutta , tead , see on kohutavaim karistus . </s> <s> Siis hakkad sa tundma , et harjud alandustega . </s> <s> Ometi ma lootsin , et kunagi , kui Arasthavanil minust isu täis saab , viskab ta mu lihtsalt minema . </s> <s> Või laseb salaja kägistada . </s> <s> Aga seda ei juhtunud . </s> <s> Võib olla tema raev minu mehe vastu leevenes , võib olla tegi aeg oma töö , kuid see haiglane kättemaks , mille relvaks ma tema jaoks olin , läks üle . </s> <s> Ta lakkas mind löömast , ta ei tulnud enam purjus peaga . </s> <s> Ma sain rohkem jalutada , mulle saadeti peolaudadelt paremaid ülejääke . </s> <s> Ühel ööl tundsin , et ta lihtsalt ei võta mind enam , vaid hellitab . </s> <s> Ma hammustasin endale keelde , väga sügavalt , et valu lämmataks selle tunde , mille kuninga puudutused minus äratanud olid . </s> <s> Ta naeris selle peale , naeris , kui kogu padi sai veriseks , ja suudles mu verist suud , kuid ei jätnud järele , ta hellitas mind edasi ja lõpuks ... lõpuks sai ta oma tahtmise . </s> <s> Ta oli võitnud mu keha , mis vähemalt tol ööl janunes helluste järele . </s> <s> Kui ta lahkus , sain ma tagasi oma pisarad . </s> <s> Ja midagi veel . </s> <s> Minu sees oli kuninga laps . </s> <s> Järgmisel korral ütlesin ma talle seda ja siis ei tulnud ta enam pikka aega . </s> <s> Ma teadsin , mida pidin tegema , aga ei suutnud , ma kartsin . </s> <s> Mitte kuninga kättemaksu , vaid ma kartsin oma elu ja oma südametunnistuse pärast , kartsin maapõuejõudude kättemaksu . </s> <s> Laps jäi minu sisse . </s> <s> Järgmisel kevadel ta sündis , poiss , ilus ja terve . </s> <s> Minu laps , minu poja poolvend , minu mehe mõrtsuka poeg . </s> <s> Kättemaks mõrtsukale andumise , kättemaks ihu nõrkusele järeleandmise eest . </s> <s> Aga ... ma olin jälle ema , ma imetasin oma last , ma tundsin rõõmu tema naeratusest , kui ta mind nägi , ma hellitasin teda , ma hoolitsesin tema eest , ma ei mõelnud tulevikule , mul oli jälle , mille nimel elada . </s> <s> Arasthavani tuli ühel ööl pärast sünnitust , vaatas pikalt magavat last , vaatas mind mõtliku pilguga . </s> <s> Ma teadsin , et ta tuli otsustama , olin seda hetke kaua oodanud ja kartnud . </s> <s> Ja ainus , mida ma teha oskasin , nõrk ja karistatud naine , oli otsustamisele kaasa aidata . </s> <s> Minu ihu ja säng olid sel ööl tema päralt . </s> <s> Nüüd tegin ma seda lapse nimel ja mul oli lihtsam endale andeks anda . </s> <s> Kuningas ei võtnud minult imikut , ei lasknud teda tappa . </s> <s> See polnudki kõige halvem vahetuskaup . </s> <s> Arasthavani käis sellest ajast alates minu juures harvemini . </s> <s> Oma raevu ja keevalisusega oli ta tekitanud endale ühe lisamure , mida polnud lihtne lahendada . </s> <s> Mõnikord tundus mulle , et ta on meid - minu ja Zlatko - unustanud . </s> <s> Zlatko kasvas . </s> <s> Teda lubati hoovi mängima , ja kui ta juba kõndida mõistis , hakkas ta iseäranis hästi koerakutsikatega läbi saama , sest teiste laste juurde teda ei lubatud . </s> <s> Ka kuningas käis mõnikord oma poega vaatamas , oma ainsat last , sest naist polnud ta ikka veel võtnud . </s> <s> Kui ma neid vaatasin , siis ühte teadsin ma kindlalt : kuningas ei tõsta enam kätt oma lapse vastu . </s> <s> Ta oleks seda ehk teinud varem , kuid nüüd mitte iial . </s> <s> Ometi ma teadsin , et midagi peab juhtuma - minu rahulikum elu , mida küll teadmine möödunust tihti talumatult raskeks tegi , teadmine , et minu esimene poeg on veel elus ja ma ei näe teda kunagi - ei saanud jätkuda igavesti . </s> <s> Kuninga otsus oli ootamatu ja karm , mulle ei antud ettevalmistusaega . </s> <s> Ühel ööl tulid mehed ja viisid mind kaasa . </s> <s> Ma ei karjunud , sest ei tahtnud Zlatkot äratada , ma ainult suudlesin teda laubale ja hoidsin tagasi pisaraid . </s> <s> Kuningas oli minust tüdinenud , minu ihu ilud ei peibutanud teda enam , kuid ta oli kiindunud oma poega ja kartis minu ja minu lapse lähedust . </s> <s> Zlatko hakkas juba rääkima ja asju meelde jätma . </s> <s> Arasthavani ei lasknud mind tappa , ei lasknud ka mind lihtsalt minema , ei . </s> <s> Tema julmus ilmutas end taas , kui ta laskis mind mu lapsest lahutada , ja teist korda elus tundsin ma , et kõik kallis on minult võetud , et minu elu on minult võetud . </s> <s> Nüüd kaotasin ma veel midagi - oma nime . </s> <s> Mind heideti Ginshala kloostrisse , rohkem vangiks kui nunnaks , kes peab maapõuejõudude mõistmisele lähemale saama . </s> <s> Kui mul oligi veel võimeid , siis ei tundnud ma neid enam - maapõuejõud ei avanenud mulle . </s> <s> Nüüd olen ma viisteist aastat veetnud Ginshalas . </s> <s> Ma kaevasin koos teistega käike ja anusin maapõuejõududelt teadmist , miks nad mind ei tapa , miks lasevad piinelda . </s> <s> Selline on minu lugu , Zmaiko . " </s> </p>
<p> <s> " Sa ei rääkinud , mis siin ikkagi juhtus , " ütles Zmaiko . </s> </p>
<p> <s> " Sest see pole enam minu lugu . </s> <s> Ma ei tea sellest suurt midagi . </s> <s> Ginshala eestseisja arvas , et ta on jõudnud maapõuejõududele soontele väga lähedale - just siin selles vanas koopas , ja asus kaevama uusi käike . </s> <s> Kõik aeti siia kokku , vahest mõned väetimad ja vanemad ei saanud tulla , mina nende seas . " </s> </p>
<p> <s> " Kui sa kakskümmend aastat tagasi olid noor ja ilus , siis ei saa sa ju praegugi olla vana ? </s> <s> Pealegi ei tundu sa kuigi haige olevat . " </s> </p>
<p> <s> " Ma pole sulle oma nägu näidanud , sellel on oma põhjus ... </s> <s> Nüüd olen ma rauk . </s> <s> Igatahes ma kuulsin plahvatust , kisa , röökimist , valukarjeid , need tulid koos põgenikega alumistest käikudest . </s> <s> Ma nägin surijaid , nad lämbusid , otsekui oleksid nad mürki sisse hinganud . </s> <s> Mürk tuli nendega kaasa , ja kui keegi juhtus tõrviku süütama , lahvatas ta ka ise leekides põlema . </s> <s> Kõikides käikudes oli laipu . </s> <s> Ma otsisin ellujäänuid , kuid neid polnud palju . </s> <s> Ravitsesin neid , nagu oskasin , kuid sellest polnud palju abi . </s> <s> Siiski mõned pääsesid ja läksid kuningale sõna viima . " </s> </p>
<p> <s> " Ja sina ? </s> <s> Sa ei põgenenud ? " </s> </p>
<p> <s> " Ma ei oleks kuigi kaugele jõudnud . </s> <s> Kuninga mehed sulgesid kõik väljapääsud , ma olin nõrk ja mürgist jõuetu . </s> <s> Ma needsin surma , mis mind ei tahtnud võtta ; temagi oli mind ära põlanud . </s> <s> Aga võib olla oli see märk või proovilepanek . </s> <s> Kui ülemistes käikudes hakkasid liikuma kuninga mehed , põgenesin ma siia . " </s> </p>
<p> <s> " Miks ? " </s> </p>
<p> <s> " Miks ? </s> <s> Miks saatis kuningas tarkade järele ? " </s> </p>
<p> <s> Zmaiko mõtles . </s> <s> " Ma vist tean , " sõnas ta siis . </s> <s> " Õigemini , aimasin juba varem . " </s> </p>
<p> <s> " Näed siis . </s> <s> Ma olen viimane inimene , kes teda abistaks . </s> <s> Nüüd olen ma olnud siin üksi , siin kambris , joonud puhast vett ja üle pikkade aastate jälle tundnud endas – õrnalt , tõsi küll - maapõuejõudude puudutust . </s> <s> Siin käikudes on mõned moonalaod , mida targad pole veel leidnud , peamiselt kuivikud , aga kuidagi olen ma hakkama saanud . </s> <s> Saatus oli võtnud minult kõik , pagendanud mind maapõhja , kuid kuidagi ma teadsin , et sel peab olema oma eesmärk . </s> <s> Ma ootasin . </s> <s> Sind , Zmaiko . " </s> </p>
<p> <s> Zmaiko tundis , kuidas pimedusega harjunud silmad hakkavad nägema musta kuju mustas , lohmakas hõlstis naise kehajooned joonistusid hämaruses ta ette . </s> </p>
<p> <s> " Kas siit käikudest mõnda teist teed välja on ? " küsis ta . </s> <s> " Või viivad kõik Ginshalasse tagasi . " </s> </p>
<p> <s> " Kunagi ammu elas lossikeldris kloostri usaldusalune , see oli aegadel , mil Rayanose vanaisa maapõuejõududelt tuge otsis . </s> <s> Tal oli oma käik Ginshalasse , ma olen selle suudme leidnud , kuid ei tea , kas ta mitte kinni varisenud pole . </s> <s> See käik viib lossi , Zmaiko , sealt pole kergem välja pääseda kui Ginshalast . " </s> </p>
<p> <s> " Me pääseme . " </s> </p>
<p> <s> " Meie ? " </s> </p>
<p> <s> " Ma arvasin , et sa tuled minuga ? " </s> </p>
<p> <s> " Muidugi tulen ma sinuga , Zmaiko ! " </s> </p>
<p> <s> 12 </s> </p>
<p> <s> Vana krahv de Fostayn ei jäänud Handridi kauaks . </s> <s> Mida raskem Agnesel algul on , seda paremini ta hiljem hakkama saab - niipalju krahv oma tütart tundis . </s> <s> Ta üritas liigutava lahkumisstseeni ema ja tütre vahel nii lühikeseks lõigata kui vähegi sai , üritas kraeservaga varjata silma roninud pisarat ja vältida lossielanike uudishimulikke pilke . </s> <s> Tema oli oma ainsa lapse heaks teinud nii palju kui sai , oli kaubelnud kuningalt välja lubaduse anda tüdruk naiseks kuninglikule sohipojale , mis on igal juhul parem partii , kui mõni jõhkardist maa-aadlik . </s> </p>
<p> <s> Fostayn teadis kuninga kiindumust poega , kelle ema kohta liikusid vaid mõned ähmased kuuldused . </s> <s> Igatahes olevat nainegi krahvinna olnud , kuigi temaga liikunud kaasas mingi üsna õudne lugu , mida keegi ei soovinud meenutada . </s> <s> Arasthavani oli poja üsna hiljuti taas leidnud . </s> <s> Poiss oli üles kasvanud kõrvalises mereäärses valduses , saanud korraliku sõjameheväljaõppe ja isegi vereristsed mingis ülestõusus Kreizli saarel . </s> <s> Fostayn andis endale aru , et naites Agnese Regoniga pärandab ta ühtlasi oma maad kuninglikule soole . </s> <s> Aga ehk nii oligi parem . </s> <s> Jäävad ära riiud naabrite vahel , kohalikud tülid ja verevalamised . </s> <s> Pärnaoru ajalugu on niigi verine . </s> <s> Ja lahkudes Handridist oli krahv ka ühe kukru poolest rikkam , kukru ja kuningliku sooja kallistuse poolest . </s> <s> Arasthavani võis olla julm oma vaenlaste vastu , ent sõpru oskas ta austada ja hinnata . </s> <s> Fostayn seob oma soo kuninga omaga , pärandab maad kuninga pojale , võiks isegi öelda printsile . </s> <s> Sohipojal pole ju pärusmaad . </s> <s> Fostayn teadis , et Arasthavani oli vanemas eas - kui tema kaasa ikka veel ühtegi last ilmale polnud toonud - üha rohkem hakanud meenutama toda poissi , kelle ta kunagi lossist eemale saatis . </s> <s> Taaskohtumine ületas kuninga kõige julgemad ootused . </s> <s> Ta nägi enda nägu , enda tahtejõudu ja sihikindlust , ta nägi võib olla enda tulevikku . </s> <s> Ta nägi ka oma ainsat last ja ehk ka - aga seda ei teadnud keegi kindlasti - meenus talle mõni õrn ja kaunis mälestus Regoni emast . </s> <s> Krahv oli igatahes rahul . </s> <s> Ta pidi rahul olema , kinnitas ta endale pidevalt , kui lossist lahkus . </s> </p>
<p> <s> Agnes ei veetnud oma esimesi päevi lossis sugugi üksinduses , nagu ta tahtnud oleks . </s> <s> Vanemate lahkumine tegi temast täieõigusliku kuninganna kammerneitsi ühes kõigi sellest tulenevate kohustustega . </s> <s> Tal oli nüüd teenistus , tal oli emand , ta oli üksi , sest Vena oli pidanud samuti lahkuma . </s> <s> Noort Regonit nägi ta tihti , kindlasti oli siin mängus kellegi enda meelest heasoovlik ja korraldav käsi . </s> </p>
<p> <s> Aga Agnes tahtis kõigepealt selle mõttega harjuda , et ta peab abielluma . </s> <s> Seni kui ta oma tulevast meest näinud polnud , oli abielu vaid pisut põnev ja erutav mõte , nüüd aga liiga kiiresti lähenev tõelisus . </s> </p>
<p> <s> Järgmisel talvel . </s> <s> Südatalvel on pulmad , nii oli ta kuulnud . </s> <s> Nad saavad siin tuttavaks , tema ja Regon , kenasti ja kombekalt . </s> <s> Siis võtab Regon ette käigu isa juurde , et Agnese kätt paluda . </s> <s> Jälle kenasti ja kombekalt ja krahv muidugi nõustub ja siis ... </s> </p>
<p> <s> Jah , mis saab siis ? </s> <s> Kas ta läheb tagasi koju või peab jääma siia ? </s> <s> Kas ta peab lõpetama oma nooruse ja hakkama Regonile lapsi sünnitama ? </s> <s> Ja mis saab Regonist ... kui Damara on tõesti lastetu ? </s> <s> Mis saab temast , Agnesest ? </s> </p>
<p> <s> Liiga palju küsimusi , millega ta ei osanud midagi peale hakata . </s> <s> Kõige rohkem vaevas teda siiski üks teine küsimus - mis saab siis , kui kuningas on neid õnnistanud , kantsler paari pannud ja mõni kuningakoja tark ka maapõuejõudude loitsud peale lugenud ? </s> <s> Mis saab siis , just sellel hetkel , kui tema ja Regon eralduvad kahekesi kuhugi tuppa . </s> <s> Jah , mis saab siis ? </s> </p>
<p> <s> Ja alati , kui Agnes selle peale mõtles , tundis ta , et ta pole veel valmis . </s> <s> Mitte Regoniga . </s> <s> Mitte veel Regoniga , mitte nüüd , kui ta on veel noor , õitsvas eas , mitte nüüd , kui ta ihu pakatab ja januneb armastuse järele , mitte nüüd . </s> <s> Agnes nägi Regonit sageli , neid juhatati kokku , neil lasti koos jalutada ja kuninganna ei kutsunud kunagi Agnest hilisõhtuteks enda juurde . </s> <s> Kuninganna tahtis - või oli see kellegi teise soov - et Agnes õhtuti ja öösiti vaba oleks . </s> <s> Ta nägi , et poiss just ei nautinud Handridis elamist , kibeles siit minema , midagi tegema . </s> <s> Üldse kibeles ta liiga palju . </s> </p>
<p> <s> Damaraga läks Agnesel kõik kenasti . </s> <s> Kuninganna ei nõudnud tal palju , kohtles teda hästi ega koormanud üleliigselt . </s> <s> Ilmselt mäletas naine hästi enda esimesi päevi lossis . </s> <s> Siiski ei leevendanud see Agnese ahastust . </s> <s> Ta oli üksi , liiga üksi , ja ihkas tagasi kodustesse paikadesse , kus oli kellega vallatleda ja kasvõi juttu ajada . </s> </p>
<p> <s> Ühel õhtul , kui kammerneitsid Damarat vannitasid , läks jutt millegipärast unistustele . </s> <s> Enamasti oli neis kõigis mingi prints või rüütel , romantilised seiklused ja muu seesugune . </s> <s> Agnes aga ütles esimese hooga : " Mina tahan palju lapsi saada . </s> <s> Neli-viis tükki vähemalt . </s> <s> Kõige vanem peaks muidugi poiss olema . </s> <s> Aga ma ei taha neid nüüd ja kohe , vaid ... " </s> </p>
<p> <s> Siis ta vakatas , hammustas huulde , tajudes , kuidas tüdrukud hinge kinni hoidsid ja veesolin lakkas . </s> <s> Silmapilk oli vannituppa siginenud vaikus . </s> <s> Tema poole vaadati ettevaatlikult ja pisut põlastavalt . </s> </p>
<p> <s> " Jah , Agnes , räägi edasi , " ütles aga Damara malbelt , ilma vähimagi vihata . </s> <s> " Miks sa vaikisid ? " </s> </p>
<p> <s> " Ma lihtsalt mõtlesin ... </s> <s> Teie Majesteet , ma mõtlesin ... et lapsed ... ma ei tahtnud , " kogeles Agnes ja tundis , kuidas värvub üle näo veripunaseks . </s> </p>
<p> <s> " Sa punastad , sest arvad , et ma vihastasin ? </s> <s> Oh , Agnes , " naeris kuninganna vannis , " ja teie teised ka - kas te tõesti arvate , et kui ma lapsi ei saa , tähendab see , et lastest ei või minu kuuldes rääkida ? " </s> <s> Ta sirutas end vannis mugavamalt välja . </s> <s> " Sa tahad palju lapsi , Agnes ? </s> <s> See on tubli ja sinust saab korralik aadlidaam . </s> <s> Aga oled sa näinud naisi , kes on sünnitanud kümme korda , oled sa näinud ? </s> <s> Ja vaata siis mind . " </s> </p>
<p> <s> Oma sõnade kinnituseks kergitas Damara keha vannist välja , täiusliku keha , millelt voolavad seebised veejoad selle veelgi kaunimaks tegid . </s> </p>
<p> <s> " Jah , ma ei saa lapsi , " ütles kuninganna veel kord . </s> <s> " Aga sellel - mu armsad , on omad võlud . </s> <s> Mees tuleb minu juurde sagedamini kui muidu . </s> <s> Ta ei pea pelgama tulevaste tülide pärast kuningriigis , eriti veel minu mees , kes pidas pikki sõdu oma kuningliku vennaga . </s> <s> Tema nimi oli ? " </s> </p>
<p> <s> " Rayanos , " ütles Agnes kiiresti , otsekui püüdes eelmist kiiruga öeldud mõtet heaks teha . </s> </p>
<p> <s> " Jah , aga unusta see nimi nüüd kohe ära . </s> <s> Siin majas ei teata sellist nime , seda kuningat pole kunagi olnud , see on tuhk , põrm ja mitte keegi ei lausu seda nime . </s> <s> Unusta see nimi ära , Agnes . </s> <s> Sa oled terane ja tark tüdruk , julge ja aus ja sa meeldid mulle . </s> <s> Aga seda enam pea meeles - terased ja targad peavad Handridis oma suu kinni hoidma . " </s> </p>
<p> <s> Agnes noogutas ja punastas taas . </s> </p>
<p> <s> " Sellel on omad võlud , " kordas Damara ja libistas pilgu üle oma sileda ja kauni keha . </s> <s> " Mehed armastavad selliseid naisi rohkem , kellelt nad midagi kartma ei pea , on julgemad ja innukamad . </s> <s> On nõudlikumad ja julgevad alati lõpuni minna . </s> <s> Mida te siin kihistate , tüdrukud ? </s> <s> Miks te mulle käterätikut ei ulata ? </s> <s> Ja kus on kreemid ? </s> <s> Ruttu nüüd , mu kallid , minu kuningas ootab mind ! " </s> </p>
<p> <s> See juhtus selsamal ööl , kui Agnes sängis lebas ja Damara sõnade üle järele mõtles , uskudes end lõpuks mõistvat kuninganna ilu saladust . </s> <s> Kõik - vana kuusirp taevas , seinas krabistav rott , põrandast rõskuv niiskus , kare tekk , vannikreemide järele lõhnavad käed - kõik oleks ta käest otsekui küsinud : " Miks sa ei oska olla õnnelik , tüdruk ? " </s> <s> Ja sellele ei osanud Agnes vastata . </s> <s> Tema saatus oli punutud , saatus , mida ta ise polnud valinud , tema osaks oli see ainult vastu võtta . </s> </p>
<p> <s> Uksele koputati . </s> <s> Ja siis , vastust ootamata , katsuti ukselinki . </s> <s> Hetkega oli Agnes voodist püsti , haaras toolilt hõlsti endale ümber ja sööstis ukseni . </s> <s> Kuningannal pidi teda vaja olema , see sai olla ainult keegi kammerneitsidest ... </s> </p>
<p> <s> Aga ukseavas seisis Regon , hoidis käes jämedat küünalt ja üritas naeratada . </s> </p>
<p> <s> " Mida sa tahad , Regon ? " küsis Agnes rangelt . </s> </p>
<p> <s> " Ma tulin sinu juurde , " vastas noormees . </s> <s> " Lase mind sisse . " </s> <s> Ta lõhnas veini järele , lõhnas tugevalt . </s> </p>
<p> <s> " Mine ära , Regon . </s> <s> Öö on juba . </s> <s> Sul pole siin midagi teha . " </s> </p>
<p> <s> " Oh , aga on küll . " </s> <s> Ta haaras neiu käsivarrest ja tõmbas teda endale lähemale . </s> <s> " Ükskord ma ju pidin tulema , sa teadsid seda . </s> <s> Me oleme siin lossis mõlemad uued ja võõrad . </s> <s> Me vajame teineteise seltsi . </s> <s> Mul pole siin midagi teha , ainult sind pean ma passima . </s> <s> Ja mida ma niisama vahin . " </s> </p>
<p> <s> " Lase mind lahti ! " </s> <s> Agnes tõmbas käsivart tagasi , kuid Regoni haare oli tugev . </s> </p>
<p> <s> " Sinust saab minu naine , Agnes , nii on otsustatud . " </s> </p>
<p> <s> " Sa oled purjus ! " </s> </p>
<p> <s> " Peale veinijoomise ja prassimise polegi siin midagi teha . </s> <s> Lase mind enda juurde ja ma ei joo enam veini . " </s> </p>
<p> <s> " Sa lubaksid ükskõik mida , et ma sind sisse laseks . </s> <s> Mine ära , ma ütlesin sulle , mine ära . </s> <s> Või ma kutsun appi . " </s> </p>
<p> <s> " Haa ! </s> <s> Te kõik puiklete alguses ! " veel tugevamini tõmbas Regon ja neiu nägu sattus tema omale väga lähedale . </s> <s> Veini lehk oli lämmatav , nende kehad puutusid kokku . </s> <s> " Sa oled väga ilus , Agnes , " sosistas Regon . </s> <s> " Ja sa oled minule määratud . " </s> </p>
<p> <s> " Mine ära ! " </s> </p>
<p> <s> " Sa saad minu naiseks , miks sa tõrgud ? </s> <s> Sinust saab minu naine , väga ilus naine ... " </s> </p>
<p> <s> " Sa oled purjus , kasi minema ! " </s> </p>
<p> <s> " Agnes ! " </s> </p>
<p> <s> Kogu oma jõudu kokku võttes tõukas Agnes ennast poisist eemale . </s> <s> Ta ei kavatsenud karjuma hakata , Regon teadis seda muidugi . </s> <s> Ta peab ise Regoniga hakkama saama , ise , või ta ei taha enam kunagi peeglisse vaadata . </s> </p>
<p> <s> " Kui sa mind praegu võtad , siis sünnib see ainult väevõimuga ja vastu minu tahtmist , " ütles ta siis oma kõige põlastavama tooniga . </s> <s> " Ma ei taha , et see nii sünniks , saad aru ? </s> <s> Kui meid on paari määratud , siis miks ei või sa oodata , kuni ka mina sinu jaoks valmis olen ? </s> <s> Võtad sa mind praegu vägisi , siis tea , et see saab alati nii olema ! " </s> </p>
<p> <s> Aga Regon oli juba tundnud neiu pehmet keha enda vastas , oli tundnud ta lõhnavaid juukseid puudutamas oma põski , oli tundnud temast õhkuvat värskust ja noorust . </s> <s> Wiegeri maatüdrukud olid alati moepärast alguses vastu punninud . </s> <s> Nad siplesid ja rabelesid , rääkisid oma kõlblusest ja lubasid karjuma hakata , alati . </s> <s> Kuni esimese suudluseni . </s> <s> Siis nende rusikahoobid vastu nõrgenesid ja muutusid embuseks . </s> </p>
<p> <s> " Agnes , " ütles Regon , pani küünla põrandale ja astus tuppa . </s> <s> Tüdruk kaugenes , kuid Regon oli kiirem ja haaras neiu oma embusesse . </s> <s> Ta tegutses kärmelt ja vilunult , ta huuled puudutasid Agnese omi . </s> <s> Kõik nagu Wiegeris . </s> </p>
<p> <s> Välja arvatud see ootamatu ja valus põlvelöök , mis viivuks ta teadvuse ähmastas . </s> </p>
<p> <s> " Jäta mind rahule , " hüüatas Agnes ja sööstis toast välja pimedasse koridori . </s> </p>
<p> <s> 13 </s> </p>
<p> <s> Lossi kõige alumises , pimedamas ja hüljatumas keldris , kuhu vahel mõni teener igasugust prahti kokku kuhjas , et end selle väljavedamisega mitte koormata , hakkas üks prügihunnik liikuma . </s> <s> Lauajupid , kaltsud ja muu sodi varisesid hunnikust , sein värises ja kaks inimkogu prantsatasid kuhilasse . </s> <s> Keegi oli vaid paari lauaga katnud mingi kummalise avause seinas , hiljem olid kõik unustanud , et prügikambrina kasutatavas ruumis oli kunagi elanud Ginshala usaldusmees lossis , tark Saul . </s> </p>
<p> <s> Inimesed tõusid . </s> <s> Vaevaliselt ja vankudes , enda ümbert prügi eemale lükates . </s> <s> Nad olid väga kurnatud , tee mööda käiku oli olnud üks kõige kohutavamaid , mida Zmaiko eales ette võtnud . </s> <s> Ta ei teadnud , kui kaua nad olid teel olnud , võib olla päeva , võib olla kaks . </s> <s> Kohati oli käik kõndimiseks liiga madal , ainult roomata sai selles , pilkases pimeduses ja teadmatuses , kas see ummistunud ei ole või ei kavatse sisse vajuda , et neid elusalt matta . </s> <s> Aga nad olid edasi rühkinud . </s> <s> Lootuses , et tagasi pöörata jõuavad nad alati . </s> </p>
<p> <s> Zmaiko aitas naise prügihunnikust välja . </s> <s> Ta imestas , et naine veel kõndida suudab , sest ta isegi oli kokkukukkumise äärel . </s> </p>
<p> <s> " Oled sa terve ? " küsis Zmaiko häält tasandades . </s> </p>
<p> <s> " Vett ! " vastas naine . </s> </p>
<p> <s> " Me peame vett leidma . </s> <s> Jää siia , ma lähen uurin , kus me oleme . " </s> </p>
<p> <s> " Ei , " naise käsi haaras Zmaikost ja tõmbas teda tagasi . </s> <s> " Sa ei tunne lossi . </s> <s> Mina tunnen . </s> <s> Me oleme vana Sauli keldris . </s> <s> Siit pääseb ainult tallidesse ja teenrite eluruumidesse . </s> <s> Ma juhatan teed . " </s> </p>
<p> <s> " Sa pead puhkama . " </s> </p>
<p> <s> " Meil pole aega , Zmaiko . </s> <s> Loss ei ole väga suur , me ei saa siin kaua peidus olla . </s> <s> Keegi näeb meid , keegi hakkab küsimusi esitama . </s> <s> Lähme ! " </s> </p>
<p> <s> Naine ajas end jalule , toetus Zmaiko õlale ning nad komberdasid edasi . </s> <s> Käsikaudu leidis Zmaiko ukse , loomulikult polnud see lukus , ja siis seisid nad rõskes keldrikoridoris . </s> <s> Oli tunda tõrvahaisu , tõrvikud olid kustutatud , järelikult oli veel öö , mis nende plaanidega - niipalju , kui neid üldse oli - hästi sobis . </s> <s> Zmaiko arvas , et kindlasti õnnestub kuskilt varastada mingid rõivad , sest nende endi maavillased , juba kaugelt Ginshala maa-aluste käikude järgi lõhnavad , katkised , rebenenud , porised ja verised hilbud annaksid neid kiiresti ära . </s> <s> Või tekitaksid vähemalt üleliigseid küsimusi . </s> <s> Aga nendele polnud Zmaikol aega vastata . </s> <s> Tal oli vaja kiirustada Pärnaorgu , tema ülesanne oli täidetud . </s> <s> Enamgi veel . </s> </p>
<p> <s> " See käik viib üles ja siis tallide poole , " sosistas naine . </s> </p>
<p> <s> " Meile on riideid vaja . </s> <s> Kui on öö , siis on kõik väravad suletud ... </s> <s> Ja ronimiseks oled sa liiga nõrk . " </s> </p>
<p> <s> " Ma olen kõigeks liiga nõrk . </s> <s> Lähme tallide poole , seal on kaev . </s> <s> Ma pean vett saama . " </s> </p>
<p> <s> Öise lossi alumised käigud olid haudvaiksed ja pimedad . </s> <s> Pimedusega oli Zmaiko juba nii harjunud , et uskus end tunnetavat seinu ja läbipääse . </s> <s> Ta nägi enda kõrval ka naise kühmus kogu , mis iga minutiga üha vaevalisemalt liikus . </s> <s> Naise nägu polnud Zmaiko ikka veel näinud . </s> </p>
<p> <s> Varsti tundis ta tuttavat hobuste , kaerte ja heina lõhna . </s> <s> Tallid pidid olema lähedal . </s> <s> Kindlasti on seal keegi öösel valves . </s> <s> Keegi , kes laenaks neile ehk oma rõivaid ja midagi veel , kui tarvis läheb . </s> <s> Ilmselt mõtles naine sedasama , sest ta küsis : </s> </p>
<p> <s> " Kes sa oled , Zmaiko ? " </s> </p>
<p> <s> Liiga keeruline oleks praegu kõike seletada . </s> <s> " Mul on talu , " vastas ta lihtsalt . </s> <s> " Aga ma oskan võidelda . " </s> </p>
<p> <s> " Ma ei taha , et sa kedagi tapaksid . </s> <s> Keegi pole süüdi selles , mis meiega juhtus . </s> <s> Mitte keegi peale kuninga . " </s> </p>
<p> <s> " Me peame vaid siit välja pääsema , " vastas Zmaiko . </s> </p>
<p> <s> Nad jõudsid tallideni . </s> <s> Käik lõppes puust ukse ees , selle taga võis juba kuulda hobuste puristamist . </s> <s> Valgust ei paistnud . </s> <s> Vaikselt avas Zmaiko ukse ja hiilis talli . </s> <s> Ta teadis , et hobused võivad võõra inimese äkilisest ilmumisest latrite juurde ehmuda , sestap liikus ta seina ääres . </s> <s> Mõnest aknast paistis nõrka kuuvalgust , nii et võis näha , et tall on tühi . </s> <s> Ta leidis veeämbrid , läks tagasi naise juurde . </s> <s> Nad jõid , hästi vaikselt , põlvili pangede ees nagu loomad . </s> </p>
<p> <s> " Üks uks viib külghoovi , " ütles siis naine väga tasa . </s> <s> " Seal on töökojad ja laod , edasi sisemine vallikraav . </s> <s> Teine viib otse sisehoovi , seal on kindlasti valvurid . </s> <s> Meil tuleks minna idapoolse värava juurde , seda kasutab lihtrahvas ja seda valvatakse vähem hoolikalt . </s> <s> Värav avatakse päikesetõusul . </s> <s> Kui me saame mingid hilbud , võime teeselda teenijaid ja esimeste seas märkamatult välja lipsata . </s> <s> Seniks tuleb kusagil peidus olla . </s> <s> Ma tean ühte head kohta . </s> <s> Vähemalt see oli hea koht viisteist aastat tagasi . " </s> </p>
<p> <s> " Siis jääd sina sinna ja mina otsin rõivaid . </s> <s> Juhata teed ! " </s> </p>
<p> <s> Külghoov oli munakividega sillutatud , hetkeks uurisid nad tühjade aamide tagant ümbrust - kõik tundus vaikne olevat , ehkki välismüüri nurgatornides põlesid laternad ja võis aimata valvurite varje . </s> <s> Ka lossi idasein paistis siia ja mõnes aknas põles veel valgus . </s> <s> Tundus olevat südaöö ja enamik inimesi magas . </s> <s> Zmaiko haaras naisel käest ja koos kiirustasid nad kummargil üle hoovi ning jõudsid mingi võlvkäiguni . </s> <s> Viivuks peatudes uurisid nad ümbrust , Zmaikole tundus , nagu oleks ta eespool näinud läbi öö libisemas mingit valget varju , kuid ta polnud selles väga kindel . </s> </p>
<p> <s> " Edasi , " sosistas naine . </s> <s> " Käigu lõpust algavad astmed , siis paremale . </s> <s> Seal on sisemüüris varjualused , kus nad hoiavad vankreid . </s> <s> Seal saame end peita . " </s> </p>
<p> <s> Aga Zmaiko kuulis äkitselt samme , need lähenesid võlvide all tõtakalt , ent mitte joostes . </s> <s> Samas hakkas eemalt paistma mingi heledam kogu . </s> <s> Ka naine oli samme kuulnud , nad surusid end vastu külma kivimüüri , mõeldes end seinaga üheks . </s> <s> Ent sellest ei saanud enam abi olla - valgussõõr ja sammud tulid järjest lähemale . </s> <s> Zmaiko tõmbas sügavalt hinge . </s> <s> Ta võiks teeselda joodikut , ta võiks võidelda , kuid korraga tundis ta naise käe tugevat ja kuuma pigistust . </s> <s> Naise käsi värises . </s> </p>
<p> <s> " Oota , " sosistas ta . </s> <s> " Ära tee midagi . </s> <s> Oota . </s> <s> Ole lihtsalt . " </s> </p>
<p> <s> Samal hetkel jõudis kõndija nendeni , see oli noor mees , Zmaikost vast veidi noorem , õukondlase riietuses , käes küünal , mille leeki ta pihuga varjas . </s> <s> Noormees oleks neist peaaegu juba möödunud , kui ta silmanurgast ära tabas , et siin on veel keegi . </s> <s> Ta seisatas ja pöördus , tõstis küünal kõrgemale . </s> </p>
<p> <s> " Hei ! " </s> <s> Viivuks silmitses ta neid . </s> <s> Zmaiko toimis naise juhise kohaselt - ei teinud üldse midagi , lihtsalt seisis , valguse käes silmi kissitades . </s> <s> Küünlavalgust polnud ta mitu päeva näinud . </s> </p>
<p> <s> " Mis hulgused te õige olete ? " küsis noormees . </s> <s> " Mis te kolate siin öösel , ah ? " </s> </p>
<p> <s> Zmaiko ei vastanud . </s> </p>
<p> <s> " Tummad või ? </s> <s> Kes teid , kerjuseid , siia üldse sisse lasi ? " </s> </p>
<p> <s> Kohe kutsub ta valvurid , teadis Zmaiko . </s> <s> Kohe . </s> <s> Ta peab midagi tegema . </s> </p>
<p> <s> " Me oleme vaid vaesed hulgused , isand , " sõnas ta siis vaikselt . </s> <s> " Tulime päeval almust paluma , aga ... " </s> </p>
<p> <s> " Ma kuulen esimest korda , et lossi sante sisse lastakse . </s> <s> Olgu , kasige minema . </s> <s> Kas siit üks tüdruk pole mööda jooksnud ? " </s> </p>
<p> <s> " Me pole kedagi näinud , aulik isand , " sõnas Zmaiko . </s> <s> Siis , meenutades valget varju eespool , lisas ta : " Siiski , keegi nagu oleks seal käigu lõpus jooksnud . " </s> </p>
<p> <s> " Hmm , hea küll . </s> <s> Aga nüüd tehke , et te siit kaote , hulgused ! " </s> </p>
<p> <s> Ja noormees pöördus minekule , kiiremal sammul kui enne , veidi joobunu moodi taarudes . </s> </p>
<p> <s> Aga naise käsi värises tugevamalt . </s> <s> Siis lasi ta Zmaiko käe lahti , astus paar sammu ettepoole , närustes kaltsudes , kõhn , köökus kuju , ent tema liigutustes oli midagi väga kummalist . </s> <s> Zmaiko ei teinud katset teda peatada . </s> </p>
<p> <s> " Zlatko , " hüüatas naine äkki . </s> <s> " Minu Zlatko ! " </s> </p>
<p> <s> Noormees peatus , kuid ei pööranud ümber . </s> <s> Naine astus käiku , jäi seisma . </s> <s> " Zlatko , " hüüatas ta uuesti allasurutud häälel . </s> </p>
<p> <s> " Minu nimi on ... </s> <s> Regon , " kuulis Zmaiko noormeest ütlemas . </s> <s> Aga ta ütles seda kuidagi ebakindlalt ja aeglaselt . </s> </p>
<p> <s> " Ometi sa tead seda nime ? " </s> </p>
<p> <s> Zmaiko sulges silmad ja ohkas sügavalt . </s> <s> Liiga palju tuli ette ootamatusi , mis ei lasknud neil siit neetud lossist ometi kord välja pääseda . </s> </p>
<p> <s> " Ma olen Regon , " kordas noormees , ent pöördus nüüd lõpuks ümber . </s> <s> " Miks sa mind Zlatkoks kutsud ? " </s> </p>
<p> <s> " Ta võttis sult isegi selle nime . </s> <s> Ta võttis sult isegi su õige nime , Zlatko . " </s> </p>
<p> <s> " See on mingi koerapoisi nimi , " alustas noormees , kuid vakatas . </s> </p>
<p> <s> " Zlatko , " sosistas naine . </s> <s> " Tuleta meelde ! " </s> </p>
<p> <s> Miski naise toonis ja olekus sundis tõepoolest meelde tuletama . </s> <s> Noormees seisis , astus siis naisele lähemale , üritades küünlaga tema nägu valgustada . </s> <s> " Ma olen seda nime varem kuulnud . </s> <s> Kes sa oled ? " </s> </p>
<p> <s> " Ma olen mitte keegi . </s> <s> Nüüd olen ma mitte keegi . </s> <s> Zlatko , aita meid palun siit lossist välja ! " </s> </p>
<p> <s> Zlatkoks hüütud Regon tahtis vist veel midagi öelda , mingil moel köitis teda juba naisest õhkuv soojus ja tema siiras abipalve , aga siis kostis üle sisehoovi kellegi karjatus . </s> <s> Samal hetkel hakkasid koerad haukuma . </s> </p>
<p> <s> 14 </s> </p>
<p> <s> Hääl karjatas veel , see kuulus noorele tüdrukule , haugatuste sekka kostis koerte tigedat lõrinat . </s> </p>
<p> <s> " Haa , " hüüdis Regon . </s> <s> " Seal ta ongi , Agnes , rumal plika ! " </s> </p>
<p> <s> Zmaiko ei suutnud end tagasi hoida ja küsis : " Kes ? " </s> </p>
<p> <s> " Agnes , minu pruut . </s> <s> Oodake siin ... </s> <s> Naine , ma tahan sinuga veel rääkida . " </s> </p>
<p> <s> Ja siis sööstis Regon kohalt , jooksis häälte poole . </s> <s> Võlvkäigus polnud näha , kas kisa on veel kedagi äratanud või vahimehi juurde peibutanud . </s> <s> Zmaiko kehitas õlgu . </s> <s> " Zlatko ? " küsis ta . </s> </p>
<p> <s> " Jah , " vastas naine . </s> <s> " Minu teine poeg . </s> <s> Ma tundsin ta ära . </s> <s> Tundsin , nagu ... " </s> </p>
<p> <s> " Me peame põgenema . </s> <s> Too Zlatko oli purjus ja paistab , et mitte siin ametis . </s> <s> Kui aga vahimehed tulevad , siis peame me seletama , kes me oleme . " </s> </p>
<p> <s> " Zlatko aitab meid . " </s> </p>
<p> <s> Veel kord karjatas tüdruk , valjemalt , nii et haukumine lakkas . </s> <s> Kostis vaid lõrinat ja siis veel mingeid hõikeid . </s> <s> Hetkeks oli vaikus , kuid siis taas kõlasid vahekäigus taas sammud , kiired , nagu jookseks keegi paljajalu üle kivide . </s> <s> Zmaiko sulges silmad , keskendus , ohkas ja astus siis äkki kindlal sammul varjust välja . </s> </p>
<p> <s> Ta põrkas kokku pikas valges hõlstis tüdrukuga , kes talle otse sülle jooksis . </s> <s> Naine jäi varju , nagu oleks mingi aimus talle öelnud , et Zmaiko teab , mida teeb . </s> <s> Poisi käed haarasid tüdruku kõvasti oma embusse . </s> <s> Ta vastane oli nõrk ja rabeles vastu , kuid Zmaiko sosin : " Agnes ! " pani ta lõtvuma . </s> <s> Tüdruk tõstis pilgu , üle ta hirmunud näo valgus äkitselt joovastav rõõmupuhang . </s> </p>
<p> <s> " Zma ... " alustas ta , kuid poiss kattis ta suu oma pihuga . </s> <s> " Tss , " tegi ta . </s> <s> Siis eemaldas ta käe ja Agnes prahvatas allasurutud häälel : </s> </p>
<p> <s> " Zmaiko ? </s> <s> Zmaiko ! </s> <s> Kuidas sa siia said ? " </s> </p>
<p> <s> Poiss tegi peaga ebamäärase liigutuse . </s> </p>
<p> <s> " Zmaiko , nad tahavad mind mehele panna , aga ma ei taha ! </s> <s> Ma tahan ... </s> <s> Ma ei taha veel abielluda . " </s> </p>
<p> <s> " Ma tean , " sosistas poiss . </s> <s> " Agnes , aga ... " </s> </p>
<p> <s> " Ma tahan siit põgeneda , Zmaiko ! " </s> <s> Ja siis äkki jäi Agnesel hing kinni , ta tahtis veel midagi öelda , kuid ei suutnud enne , kui oli käed ümber Zmaiko kaela põiminud . </s> <s> " Sa tulid minu järele ? </s> <s> Sa tulid minu pärast siia ! </s> <s> Ma teadsin , et sa tuled ! </s> <s> Tead , see Regon tuli täna öösel minu kambrisse . </s> <s> Ta tahtis ... ta tegi mulle haiget , aga ma jooksin ära . </s> <s> Aga otse nende lõukoerte juurde , ma ju ei tunne seda lossi . </s> <s> Sa võtad mind kaasa , eks ? </s> <s> Ma ei hooli millestki , ma tahan siit minema , Zmaiko , lähme ! " </s> </p>
<p> <s> " Agnes , palun kuula mind ... " </s> </p>
<p> <s> Aga Agnes ei jõudnud teda kuulata , nad polnud enam üksi . </s> <s> Üle sisehoovi kostsid hääled , ilmselt valvurite omad , ja Regon tuli võlvkäigu teisest otsast joostes nende poole . </s> <s> Tema ees lippas koer , vaikselt ja nina maas , jahikoer , kes saaki jälitas . </s> <s> Naine tõmbus pingule ja surus end vastu seina , Zmaiko kattis taas Agnese suu käega ja teise sirutas läheneva koera poole . </s> <s> Ta ei näinud hämaras hästi , pigem haistis koera , kelle tagant kumas kiiresti läheneva Regoni küünal . </s> <s> Zmaiko sulges silmad ja pobises midagi , koer kiunatas , jooksis nende juurde , kuid kas siis Zmaiko käeliigutus või Regoni antud õpetus - igatahes ta ei haukunud enam , jäi paari ette lihtsalt seisma . </s> <s> Kohe oli ka Regon seal . </s> </p>
<p> <s> " Ma püüdsin su põgenenud pruudi kinni , " sõnas Zmaiko . </s> <s> " Sa peaksid teda paremini hoidma , muidu veel pääsebki minema . " </s> </p>
<p> <s> Regon seisis , hingeldas , koer taganes ta juurde ja heitis jalge ette pikali . </s> <s> Agnes viskles Zmaiko haardes , silmad suured ja kohe voolama hakkavaid pisaraid täis . </s> <s> Eemalt kostsid lähenevate vahimeeste hõiked . </s> </p>
<p> <s> " Aita meid siit nüüd välja , Regon , " palus Zmaiko , lasi Agnese lahti ja tõukas teda õrnalt Regoni poole . </s> <s> Tüdruk prahvatas nutma , tal polnud jõudu vastu hakata . </s> <s> Regon võttis tal õlgadest kinni , sugugi mitte kurjalt . </s> </p>
<p> <s> " Nad oleks võinud su lõhki kiskuda , " pomises ta . </s> <s> Ja ilmselt hakkas seda isegi sel hetkel uskuma . </s> <s> Agnes seisis kühmus , käed näole surutud , ja tihkus . </s> <s> Ta ei tahtnud kedagi näha , kellegagi rääkida . </s> </p>
<p> <s> Naine astus seina veerest varjust esile . </s> <s> " Ruttu , Zlatko , ma palun sind . " </s> </p>
<p> <s> Regon ehk Zlatko oli silmanähtavalt kimbatuses , Agnes nuuksus edasi , suutmata millestki aru saada . </s> <s> Samal hetkel jõudsid kaks vahisõdurit nende juurde , mõlemad kandsid kergelt turvistatud nahkvesti , ja lühikest mõõka . </s> <s> Ühel rippus üle õla pasun . </s> </p>
<p> <s> " Isand Regon , " kummardas üks kiiresti . </s> <s> " Me kuulsime haukumist . " </s> </p>
<p> <s> " Tühiasi , " sõnas Regon . </s> <s> " Ärge pange tähelegi . </s> <s> Kuninganna kammerneitsi tahtis jalutada ja eksis koerakuutide manu . </s> <s> Ja saatke need kaks hulgust lossist välja . </s> <s> Nad kerjasid päeval ja jõid köögi taga ennast täis , magasid seal , õnnetud . </s> <s> Visake nad välja ! " </s> </p>
<p> <s> Valvur tõstis tõrviku ja uuris naist ja Zmaikot . </s> <s> " Ma ei tea küll , et täna mingeid kerjuseid oleks lossi lastud , olin lõunast peale valves . " </s> </p>
<p> <s> Ja teine lisas : " Ma kardan , isand Regon , et ma pean neid hommikul vahiülemale näitama . </s> <s> Äkki on vargad ? " </s> </p>
<p> <s> " Nad on kerjused , " põrutas Regon . </s> <s> " Ja ma ei taha neid siin enam silmapilkugi näha ! " </s> </p>
<p> <s> Valvurid vahetasid kõhklevaid pilke . </s> <s> " Väravad on kinni , " ütles üks . </s> <s> " Ja ma ei tohi neid ilma vahiülema käsuta avada . " </s> </p>
<p> <s> " Saatke siis müüriuksest . </s> <s> Seal on ainult üks valvur , uks käib seestpoolt võtmega lukku ja võti peab vahiruumis olema . </s> <s> Sellest uksest saab väikese purde juurde , mis viib üle vallikraavi . </s> <s> See on hulgustele paras paik , kust neid välja visata , " sõnas Regon ainiti naist silmitsedes . </s> </p>
<p> <s> " Eeei , " venitas teine . </s> <s> " Isand Regon , ma ei saa seda teha . </s> <s> Noh , lähme , hulgused - hommikul seletate , kuidas te siia sisse saite . " </s> </p>
<p> <s> Samal hetkel kostis eemalt müüride poolt mingi hüüe , ebamäärane , nagu oleks keegi enne kukkumist karjatanud , ja mingi tuhm matsatus . </s> <s> Jälle üks kogu ilmus tõrvikut hoides võlvkäigu lõpus nähtavale ja hõikas midagi närviliselt ja käskivalt . </s> </p>
<p> <s> Vahimehed vahetasid taas pilke . </s> <s> " Brom või ? " küsis üks . </s> <s> Teine kehitas õlgu . </s> <s> Zmaiko tundis naise käepigistust , ka tema ise tajus , et midagi on siin korrast ära . </s> <s> Ta heitis pilgu Agnesele – tüdruk oli veidi toibunud ning põrnitses teda hämaras tõrvikuvalguses leekiva vihapilguga . </s> <s> Oskamata midagi targemat teha , pilgutas ta Agnesele rahustavalt silma . </s> <s> Suuremat mõju sel polnud . </s> </p>
<p> <s> Kasutades hetke , mil valvurite tähelepanu oli mujale pööratud , astus Regon paar sammu lähemale ja sosistas siis kiiresti naisele : " Ma ei tea , kes sa oled , naine , aga ma proovin teid aidata . </s> <s> Kui teil õnne pole , kõnelen ma hommikul vahiülemaga . </s> <s> Ja pea meeles - ma tahan sinuga veel rääkida . " </s> </p>
<p> <s> Seda öelnud , kummardas ta Agnese ees . </s> <s> " Preili Agnes , mul on au teid saata . " </s> <s> Ja nad eemaldusid , Agnes roidunult Regoni käsivarrele toetudes ja hoidudes üle õla tagasi vaatamast . </s> <s> Vaevalt olid nad ümber nurga keeranud , kui üks valvur Zmaikot tõukas : " Hää küll , hulgus , või kes sa oled . </s> <s> Hakake astuma , puhkate hommikuni kongis jalga , eks siis vaata , mis teist saab . " </s> </p>
<p> <s> Neil polnud midagi - ei ühtegi relva , ei ainsatki münti , mida valvuritele pakkuda . </s> <s> Ja nad kuuletusid . </s> <s> Vähemalt võisid nad loota ehk küll veidi kõhklevale , aga siiski liitlasele lossis . </s> <s> Ühe sõbra oli Zmaiko aga selle ööga kaotanud . </s> </p>
<p> <s> Valvurid juhatasid neid üle väljaku , nad läksid tagasi , sinnapoole , kust olid tulnud , hakkasid siis ühte kõrvalkäiku pöörama , kui üks valvur seisatas , teist käest tõmbas ja tõrvikuga kuhugi näitas . </s> <s> Isegi Zmaiko nägi , et veel üks lossivalvuri rõivaid kandev mees lebab seal pikali . </s> <s> Tõenäoliselt oli ta kukkunud madalamalt rinnatiselt , mis ühendas lossimüüri kahte torni ... või oli teda tõugatud . </s> </p>
<p> <s> " Brom ? " hõikas valvur üllatunult , astus mõne sammu , kui midagi vihises läbi õhu , mees karjatas , haaras kahe käega kaelast , taarus veidi koha peal ja vajus nagu niidetult pikali . </s> <s> Teine rebis kiiresti vöölt lühikese mõõga , aga enne kui ta jõudis mahavarisenud kaaslaseni , et häirepasuna järele haarata , kostis veel kord mingi vihin ja meest tabas eelmise saatus . </s> <s> Ainult et nüüd Zmaiko nägi , väga selgesti , et mehe õlast turritas poole küünra pikkune nool . </s> </p>
<p> <s> Keegi hüppas üle madala müüriserva , lühikeses hõlstis ja kapuutsis kogu , kes hoidis käes väikest ambu , sellist , mille Zmaiko isa Blagomir kunagi relvana oli oma salgas kasutusele võtnud - aadlikud kasutasid seda ainult jahil , pidades rüütlile sobimatuks sõjariistaks - ja mida Pärnaoru õiglased ikka vahel tarvitasid . </s> <s> Zmaiko ei tundnud neile kiirel sammul lähenevat kogu ära , oli hämar ja kapuuts varjas ta näo . </s> <s> Aga see kogu jooksis nende juurde , kummardus Zmaikole lähemale ja suudles teda oste huultele . </s> </p>
<p> <s> " Cordela ? " pomises Zmaiko üllatunult . </s> <s> Ta oli suudluse ära tundnud . </s> </p>
<p> <s> " Aga kes siis veel ? </s> <s> Kas sa tõesti arvasid , et Dvaion laseb sul üksi minna ? </s> <s> Tule nüüd ruttu , müürivärava valvur on uimane , meil on kaks hobust . </s> <s> Oo , sa pole üksi ? </s> <s> Kes see on ? " </s> </p>
<p> <s> " See on Kandis , minu ema . </s> <s> Ta tuleb meiega . " </s> </p>
<p> <s> 15 </s> </p>
<p> <s> Pärast seda ööd Regon enam Agnese juurde ei tulnud . </s> <s> Noormees säilitas kauge viisakuse , vestles Agnesega , kui olukord seda nõudis , ent ei üritanud teda enam hellitada ega teinud ühetähenduslikke vihjeid neid ootava abielu ja sellega kaasnevate kohustuste kohta . </s> <s> Agnes ei teadnud , mis Regonis oli muutunud , ent muutus oli selgesti tajutav . </s> <s> Ilmselt algas see juba sel hommikul , kui lossihoovist leiti kolm mürginoolega uinutatud valvurit ja Zmaikot - seda lurjust ja reeturit - polnud kusagil . </s> <s> Regon ei lausunud öise vahejuhtumi kohta rohkem , kui et oli vilksamisi näinud kahte kerjust . </s> <s> Mida nad tahtnud olid , või kas olidki need üldse nemad , kes vahimehed uinutanud olid , ei teadnud keegi , sest midagi lossist kadunud ei olnud . </s> <s> Kui mitte arvestada ühte hiljuti pesumajja tööle võetud neidu , aga küllap oli ta lihtsalt raske töö pärast jalga lasknud . </s> <s> Kuningani see vahejuhtum ei jõudnudki , ning varsti see ununes . </s> </p>
<p> <s> Kellel rohkem , kellel vähem . </s> </p>
<p> <s> Agnes tundis end veel rohkem üksikuna ja reedetuna . </s> <s> Ta ei suutnud uskuda , et Zmaiko , kes tema pärast oli eluga riskides lossi tunginud , ta siis hooletult Regoni käte vahele tagasi tõukas . </s> </p>
<p> <s> Kui ta järgmisel hommikul ärkas , tundus see kõik unenäona , võimatusena , mida ei saanud juhtuda . </s> <s> Zmaiko siin lossis ? </s> <s> Zmaiko teda embamas , silma pilgutamas ja siis Regoni kätte tõukamas . </s> <s> Võimatu ! </s> <s> See pidi olema unenägu . </s> </p>
<p> <s> Aga unenäos ei saa su paljad jalad munakividel siniseid muhke . </s> <s> Ja süda ei saa unenäos nii murduda . </s> </p>
<p> <s> Mida rohkem Agnes selle üle mõtles , seda enam kartis ta , et Zmaiko siinviibimise põhjuseks pidi olema hoopis see kaltsudes naisterahvas . </s> <s> Edasi keeldus ta aga mõtlemast . </s> </p>
<p> <s> Kuninglik paar korraldas väljasõidu Rustumi laande , kus mehed said ohjeldamatult jahtida metsikuid tarvaid , naised aga - need , kes jahist ei hoolinud - võisid telkides ja jalutuskäikudel aega veeta . </s> <s> Teel Rustumi lubas tavadest vähehooliv Damara Agnesel värsket õhku hingata ja umbse tõlla asemel hoopis ratsutada . </s> <s> Kahtlemata sellepärast , et ta võiks Regoniga vestelda . </s> </p>
<p> <s> Regon ratsutas kohe tõlla taga , Damara käskis tal Agnesele mõne rahulikuma hobuse vaadata . </s> <s> Rohelises jahiülikonnas Agnes kargas kergelt sadulasse , kuid ei sundinud vana valget mära eemale ratsutama , vaid jäi Regoni kõrvale rahulikult sammu astuma . </s> <s> Jah , noormees oli nende mõne päevaga muutnud , enesesse tõmbunud , otsekui mitu aastat vanemaks jäänud . </s> <s> Nad ratsutasid kõrvu , kui äkki Regon kogu oma julgust ja südikust kokku võttes küsis : </s> </p>
<p> <s> " Kas sa tahad minuga üldse abielluda , Agnes ? " </s> </p>
<p> <s> Tüdruk ei vastanud . </s> </p>
<p> <s> " Agnes , ma olen mõelnud , et nüüd - kuni me veel abielus pole , ja hiljem ka - ei tee ma midagi sellist , mis puudutab sind , enne kui ma pole seda sinu käest küsinud . </s> <s> Tead , need koerad , nad on üsna metsikud . </s> <s> Ma ei tea , miks sa nende juurde jooksid , sa vist ei tunne lossi hästi , aga nad oleks võinud su lõhki kiskuda . </s> <s> Ja mina oleks selles süüdi olnud . </s> <s> Mul on väga kahju , et nii juhtus , tõesti . " </s> </p>
<p> <s> " Võib olla olekski nii parem olnud , " viskas siis Agnes . </s> </p>
<p> <s> " Ära räägi nii . </s> <s> Sinu au tähendab mulle palju . " </s> </p>
<p> <s> " Mis ajast ? " </s> </p>
<p> <s> " Agnes , ma käitusin rumalalt , ma oleksin võinud su hukutada . </s> <s> Mul siiski õnnestus sind päästa ... ja sellest ajast on sinu elu mulle kallis . </s> <s> Ma olen aru saanud , et mul on tulevik , ja ilma sinuta ma seda ei taha . " </s> <s> Regonil polnud kerge seda öelda . </s> </p>
<p> <s> " Mida sa nüüd õieti tahad sellega öelda ? " küsis Agnes , kuid tundis , kuidas trots temas tasapisi järele annab ja kerge muie suunurkadesse kerkib . </s> </p>
<p> <s> " Ma ... ma tahan vabandust paluda , Agnes . </s> <s> Anna mulle andeks . </s> <s> Ma olen sinust valesti mõelnud . </s> <s> Ma kujutlesin meie suhet ja elu lossis teistsugusena , kui see tegelikult on . </s> <s> Anna mulle andeks . " </s> </p>
<p> <s> " Ma mõtlen selle üle , " lubas Agnes armulikult . </s> <s> Kas Zmaiko tema käest samuti vabandust paluma tuleb ? </s> </p>
<p> <s> " Ma ei ole ühegi tüdruku käest kunagi vabandust palunud , Agnes . " </s> </p>
<p> <s> " Oh , see ei tähenda midagi . " </s> </p>
<p> <s> " Aga mis sulle tähendaks ? </s> <s> Midagi ? " </s> </p>
<p> <s> " Kui sa näiteks lased mulle kõige suurema tarva ja tood mulle kingiks tema sarved ? </s> <s> Näiteks . " </s> </p>
<p> <s> " Ma teen seda rõõmuga , " elavnes Regon . </s> <s> " Luban sulle , et ei puhka silmapilkugi , enne kui ma olen sulle ... " </s> </p>
<p> <s> " Ei , tegelikult mitte , ma mõtlesin ümber . </s> <s> Mulle pole neid sarvi vaja . </s> <s> Kardan hoopis , et see jahilkäik on väga igav , kui me emandaga peame päevad läbi telgis istuma , kus ühtki rüütlit meile seltsiks pole . </s> <s> Ma arvan , et oleks igati paslik , kui minu tulevane mees üritaks mulle rohkem tähelepanu pöörata ja meid jalutuskäikudel saadaks , mitte ei tormaks mööda metsi ringi . " </s> </p>
<p> <s> " Aga Agnes ! </s> <s> Jaht ! </s> <s> Ma olen sõlminud kihlvedusid ja ... </s> <s> See on aasta kõige tähtsam jaht ! " oigas Regon . </s> </p>
<p> <s> " Ega ma polegi arvanud , et mina sulle sel aastal väga tähtis olen . </s> <s> Või järgmisel . </s> <s> Mine ja jahi oma tarvaid ! " </s> <s> Ja Agnes tõmbas vana mära ratsemed , andis väikese piitsaga hoogu juurde ja lasi traavi korteeži etteotsa . </s> <s> Ta polnud Zmaikot kunagi niimoodi peibutanud , ta polnud Zmaikoga kunagi pidanud rääkima ümber nurga , vihjete abil . </s> <s> Ta ei suutnud unustada seda kummalist silmapilgutust , kui poiss oli teda Regoni poole tõuganud . </s> <s> Seni kui ta pole Zmaikot uuesti näinud , võib ta ju Regoniga mängida - lõpuks on sellelgi omad võlud . </s> <s> Kui see vaid aitaks teda vabaneda vihast ja pettumusest , kui ta vaid saaks Zmaiko juurde ja teda rusikatega vastu rinda peksta ja näidata , kui väga ta teda nüüd põlgab . </s> <s> Oh jaa , põlgab ! </s> <s> Kui Zmaiko tahab , et Agnes nüüd Regoniga oleks , noh , siis ta ongi . </s> <s> Ja kunagi ta ütleb Zmaikole , et too ise oli sellise valiku teinud . </s> </p>
<p> <s> 16 </s> </p>
<p> <s> " Tere , Kandis , " oli Dvaion naisele öelnud , kui nad hilisõhtul õiglaste pealiku tarre olid jõudnud , oli öelnud nagu ammusele tuttavale , kellega tihti kohtutakse , ja nagu poleks selleski taasnägemises midagi imelikku . </s> <s> Aga ta oli end toolilt üles ajanud , teinud paar rasket sammu , aga siis oli Kandis talle vastu jooksnud , teda emmanud , kaua-kaua kallistanud ja esimest korda sellest ajast saati , mil Zmaiko uuesti oma ema nägi , nutma puhkenud . </s> </p>
<p> <s> Kui vana Dvaion oligi liigutatud , ei näidanud ta seda välja . </s> <s> Aastakümnete jooksul oli ta õiglaste pealikuna õppinud , et isegi kõige lähedasemate inimeste ees pole vaja oma tundeid näidata . </s> <s> Dvaion ei võpatanud ka siis , kui Kandis endalt pead katva pasliku heitis , kui paljastas aukuvajunud kõhna näo ja ainsagi juuksekarvata pea . </s> <s> Kandise helepruunid juuksed olid kunagi olnud need , mis tegid ta kaunimaks kõigist ümbruskonna neidudest - nüüd , pärast kahtekümmet aastat vangistust ja alandust - polnud neist midagi alles . </s> </p>
<p> <s> Dvaion silmitses siis naist ja lausus oma kähiseval raugahäälel : " Kandis . " </s> <s> Sellesse sõnasse mahtus kõik , mida tol hetkel oli vaja öelda , mahtus kogu maailma mõistmine ja enamgi veel . </s> </p>
<p> <s> " Cordela kannab sinu eest hoolt , " lisas Dvaion siis . </s> <s> " Minge , öö on juba . " </s> </p>
<p> <s> Kui Zmaiko öösel Cordela embuses lebas ja Kandis seina taga rahulikult magas , mõtles Zmaiko esimest korda elus kahele asjale : perekonnale ja sellele , miks ta varem selle peale pole tulnud , et ka mõni naine võiks õiglaste sekka kuuluda . </s> <s> Teel Handridist tagasi oli Cordela talle lühidalt jutustanud , päev pärast Zmaiko lahkumist , et Dvaion Cordela enda juurde kutsunud ja rääkinud talle , kuhu ta noormehe saatnud oli . </s> <s> " Sa lähed talle järgi ja hoiad silma peal , " oli Dvaion öelnud . </s> <s> " Ja parem kui ta sinust midagi ei tea . </s> <s> Aga ma olen üsna kindel , et tal läheb sinu abi vaja . " </s> <s> Handridis veendus Cordela kiiresti , et Ginshalasse ta sisse ei pääse , seda valvati erakordselt tõhusalt , ning siis läks ta lossi , kus leidis kerge vaevaga teenistuse . </s> <s> Täpselt neiu sellel ei peatunud ja Zmaiko ei küsinud ka . </s> <s> Lossis oli Cordela vihjamisi kõigiga Ginshalast juttu teinud - üsna pea sai selgeks , et seal on juhtunud midagi kohutavat , mis täpselt , ei teadnud keegi . </s> <s> Ginshalast aga kedagi välja ei lastud , kloostriväravad olid tihedalt suletud . </s> <s> Leidus ka mõni vanem teener , kes mäletas , et üks käik kunagi Ginshalat lossiga ühendas . </s> <s> Cordela käis igal ööl salaja keldris , võimalus , et ta käigu leiab või et Zmaiko selle leiab , oli õhkõrn , kuid ainus , mis tal oli . </s> <s> Peale ühe väikese jahiammu ühes mürginooltega , mis Dvaion talle kaasa oli pannud . </s> <s> Ühel ööl oligi ta avastanud lahtiaetud käigu , edasi Zmaiko juba teadis . </s> </p>
<p> <s> Järgmisel päeval oli Zmaiko Dvaioni juures tagasi , keskhommiku ajal , sest Dvaionile ei meeldinud varem külalisi näha . </s> <s> Vanamees istus saarepuu varjus tagaõues , laual ta ees oli kann oliiviõliga , krõbedaks ja praetud küüslauguga pikitud saiaviilud , mida ta õlisse kastis . </s> <s> Teises kannus oli vesi . </s> <s> Dvaion sõi väga aeglaselt , nautides iga liigutust , iga lõhna ja maitset . </s> </p>
<p> <s> " Ainult Dormantes , " ohkas ta rahuga , " ainult Dormantes tehakse nii puhast oliiviõli . </s> <s> Ja siis veetakse see laevadega Cartnasse , kus see vaatidest klaaspudelitesse valatakse . </s> <s> Üks pudel maksab kümme tukatit , üks pudel , Zmaiko . </s> <s> Aga nüüd on meil Cartnas sõbrad , kes vana Dvaioni meeleheaks talle mõned pudelikesed saadavad . " </s> </p>
<p> <s> " Meil läheb Cartnas hästi ? " </s> </p>
<p> <s> " Jah , aga sellest hiljem . </s> <s> Vala endale vett , vala , vala . " </s> <s> Zmaiko valas ja jõi , Dvaion vaatas küsivalt talle otsa ning Zmaiko noogutas . </s> </p>
<p> <s> " Vahest ainult seal Ginshala sügavustes oli parem vesi . " </s> </p>
<p> <s> " See siin on veelgi parem . </s> <s> Tead , kust see pärit on ? </s> <s> Jäämaalt . " </s> </p>
<p> <s> " Jäämaalt ? " </s> </p>
<p> <s> " Jah . </s> <s> Sealt , kus meri talveks kinni külmub ja kus kõrguvad meeletud jäähunnikud . </s> <s> Cartna paremad ja rikkamad mehed lasevad sealt jääd tuua , neil on keldris terved jääkambrid . </s> <s> Toit seisab seal kaua värske . </s> <s> Kuid ühest kohast Jäämaal , mille keegi tark on kätte näidanud , tuuakse jääd , mis sulatatakse veeks . </s> <s> Jääl on mälu , Zmaiko , jää hoiab elu , jää on tark . " </s> </p>
<p> <s> Zmaiko jõi ja talle meeldis vee karge ja puhas maitse . </s> </p>
<p> <s> " Marcos ? " küsis ta siis . </s> </p>
<p> <s> " On Cartnas , aga ma olen ta siia kutsunud . </s> <s> Veel palju mehi tuleb siia , meil on mitmest asjast rääkida . " </s> <s> Taas raputas Dvaionit köhahoog , veri valgus ta silmadesse ja ainult lonkshaaval joodud vesi aitas tal lõpuks taas kõnelda . </s> <s> " Cartnas lähevad asjad hästi . </s> <s> Räägi nüüd sina . " </s> </p>
<p> <s> " Ginshala on lõks , " sõnas Zmaiko mõtlikult . </s> <s> " Mungad kaevasid välja sooned , mis olid täis mürki . </s> <s> Nad kõik surid , ainult Kandis jäi ellu . </s> <s> Ma ei tea sellest rohkem . </s> <s> Ja mida teeb siis kuningas ? </s> <s> Talle on tekkinud kaks uut muret . </s> <s> Esiteks , maa on täis tarku , temal pole aga ühtegi . </s> <s> Mitmel pool maal on mässud ... </s> <s> Kuningas mäletab hästi oma kogemusi nõidade ja tarkadega minu isa ajast . </s> <s> Talle ei tundu selline olukord kuigi meeldiv . </s> <s> Teiseks võib tal Ginshala sügavustes peituda mingi nõidus või relv , mida ta saaks ära kasutada . </s> <s> Nii et ta otsustab lüüa kaks kärbest ühe hoobiga - meelitada kõik targad Ginshalasse ning sundida neid selgitama , mis asi seal õieti peidus on . </s> <s> Sellised on minu järeldused . </s> <s> Kui tahad täpsemalt kuulda , siis ... " </s> <s> Ja rahulikult jutustas Zmaiko järgmise tunni oma seiklustest , tähelepanekutest ja muljetest . </s> </p>
<p> <s> Kui Dvaion oli noormehe ära kuulanud , vaikis ta pikalt , rüüpas siis jäävett ja lausus mõtlikult : " Mulle ei meeldi see mitte , kuidas sa Agnesega käitusid . " </s> </p>
<p> <s> Kui Zmaiko ei vastanud , lisas Dvaion mõne aja pärast : " Ära mõista mind valesti - ma saan aru , et see oli sinu ülesanne ja sinu mure . </s> <s> Sul oli õigus ise omad otsused langetada . </s> <s> Aga ... aga ma kardan seda otsust , Zmaiko . </s> <s> Väga kardan . " </s> </p>
<p> <s> Samal õhtul toimus Dvaioni tares õhtusöök , mida anti kahe kauge külalise auks . </s> <s> Nendel teedel , mis tulevad lõunast , Darnaa mäestiku juurest , mis on ühtlasi piiriks Arasthavani ja Aizari kuningriigi vahel , on alati olnud palju röövleid . </s> <s> Aeg-ajalt on kuninga või kohalike läänimeeste salgad üritanud neid kinni võtta , kuid kaubavoorid liikusid liiga tihedalt ja saak oli liiga ahvatelv , et röövlitest pikemaks ajaks rahu oleks saadud . </s> <s> Mõned nendest teedest riivasid ka endiste Blagomiri valduste idapiire , ning seal ei lasknud Dvaion iial mingitel röövlitel omavoliliselt tegutseda . </s> <s> Ühe tugevama ja jultunuma salga pealik oli keegi Barrtz , sünnist saadik veidi vigane ja küürakas , kuid seda tugevama rammu ja julmema iseloomuga . </s> <s> Kasutades oma sidemeid skvaierite juures hakkas Dvaion mõned aastad tagasi huvi tundma , kuidas korraldavad oma retki korravalvurid , kes neid teid pidid röövlitest puhtad hoidma . </s> <s> Lisaks saatis ta paarkümmend kõige karastunumat õiglast otsima Barrtzi varjupaika Stonbacki mäekurus - nood lõid seal viis meest maha ja said rohkesti röövitud kraami saagiks - ja nii olid tal röövlite vastu trumbid käes . </s> <s> Barrtz võttis kuulda mõistuse häält , ta taipas , et rahu Dvaioniga tuleb talle ainult kasuks , ning nüüd maksis ta õiglastele igast röövsaagist ühe kahekümnendiku . </s> <s> Teated varitsustest olid seda väärt . </s> <s> Ühtlasi andis Dvaion ka teada , millised kaubavoore mitte puutuda . </s> </p>
<p> <s> Paar aastat oli selline äri kenasti sujunud . </s> <s> Keegi kaugelt maalt , peaaegu Darnaa jalamilt pärit Casteloni krahvi kaitsesalga ülem Fereik oli nähtavasti Dvaioni ja Barrtzi kokkuleppest teada saanud ning otsustanud midagi samalaadset korraldada . </s> <s> Krahv oli teinud Fereikile ülesandeks röövleid taltsutada , mees aga oli otsustanud nendega hoopis Dvaioni eeskujul kokku leppida . </s> <s> Seepeale pöördus hädas Barrtz Dvaioni poole - mis see siis olgu , kui nii edasi läheb , siis peame me kogu saagi röövimise maksudeks laiali jagama . </s> <s> Et teeme tööd küll , aga endale ei jää midagi , ega me mingid kuradima talumehed ei ole . </s> </p>
<p> <s> Castelon jäi Pärnaorust küll kaugele , aga ikkagi saatis Dvaion sinna sõnumiviija ja kutsus Fereiki külla . </s> <s> Asju arutama . </s> <s> Et näha , kas ta on niisama ärpleja või saab temaga mõistlikult kõnelda . </s> </p>
<p> <s> Tulijaid oli kaks meest , Fereik ise ja tema vend , samuti sõjasulane Jaime . </s> <s> Mõlemad olid lühikest kasvu , tumedat verd turrad mehed , mägilased . </s> <s> Peale Dvaioni istusid nendega lauda veel Zmaiko , Korl ja vana õiglane Smiczan . </s> <s> Külalised olid algul vaoshoitud , ehk veidi ebameeldivalt üllatunud , et nad ei näinud suurt rikkust ega hiilgust , vaid pigem harilikke talumehi . </s> <s> Mida enam jutt aga sujus , seda selgemaks sai neile , et nad kõnelevad tõsiste meestega . </s> <s> Ometi suutis Dvaion kõnelust vaidlusküsimuse üle piisavalt kaua mitte alustada , et külaliste iseloomu lähemalt tundma õppida . </s> <s> Pearoaks oli Rannaküla meeste püütud suur täidetud tursk , mille kõrvale pakuti hapukat veini . </s> <s> Mägilased polnud sellise toiduga harjunud , kuid nähtavasti neile maitses . </s> </p>
<p> <s> Dvaion kõneles palju aegadest . </s> <s> Ta rõhutas oma iga : ta on palju näinud ja läbi elanud , ehkki vähe reisinud - noorena krahvi maakaitseväes ja hiljem alles koos Blagomiriga Ialgatore kandis . </s> <s> Märksõnad jõudsid kohale , mägilased said aru , et nende ees istub tark mees , keda austatakse , istub mees , kes on võidelnud ja võitleb ka edasi , kui vaja . </s> <s> Dvaion rõhutas mitu korda , et lõuna pool pole ta käinud ja Casteloni kanti ei tunne . </s> <s> Ei sealseid kombeid ega äriajamisviise . </s> </p>
<p> <s> " Castelonis olete teretulnud , " pakkus siis Fereik . </s> <s> " Kostitame teid ja puha . </s> <s> Saadame kasvõi muulad vastu . " </s> </p>
<p> <s> " Ma tänan , " rögises Dvaion . </s> <s> " Kahjuks ei reisi ma tõesti palju ... </s> <s> Tähendab siis , kui põhjust ei ole . </s> <s> Ja ma loodan , et meie väikesed erimeelsused saame me täna siin selle laua taga korda ajada . </s> <s> Mis muidugi ei tähenda , et ma ei võiks tulla kunagi mägede õhku hingama . " </s> </p>
<p> <s> " Mnjah , need erimeelsused , " mühatas Fereik ja tühjendas veinipeekri . </s> <s> " Et ega need väga suured ei olegi . </s> <s> Meie tahame natuke , teie tahate . </s> <s> Kõigile jätkub . " </s> </p>
<p> <s> " Jah , me kõik oleme asjalikud inimesed ja tahame vaid veidi oma vaevade eest teenida . </s> <s> Mitte endale , aga et õiglaselt jagada . </s> <s> Rikkad kaupmehed teenivad niigi palju , ja ei ole ju palju tahetud , et nad veidi loovutaksid neile , kelle maalt nad läbi käivad . </s> <s> Mõned ei taha ise anda , noh , eks siis Barrtz võtab selle . " </s> </p>
<p> <s> " Nii see on , " noogutasid Casteloni mehed . </s> </p>
<p> <s> " Et mis oleks , kui ma sellest ühest kahekümnendikust , mis Barrtz saagist mulle annab , loovutaksin ühe neljandiku teile . </s> <s> Lugupidamise märgiks . " </s> </p>
<p> <s> Külalised vahetasid kiire pilgu . </s> <s> " Jah , see sobib ju küll , " sõnas siis Fereik . </s> <s> " Väga hästi sobib . " </s> </p>
<p> <s> " Loomulikult , " kinnitas ka tema vend . </s> </p>
<p> <s> " Siis on hästi , see asi on otsustatud , " vastas Dvaion noogutades . </s> <s> Zmaiko püüdis vanamehe kiire kõrvalpilgu Smiczanile . </s> <s> " Aga nüüd tagasi söögi juurde , seda head turska ei tohi ju lasta raisku minna . " </s> </p>
<p> <s> Jälle kõneldi kõrvalistest asjadest , kuni Fereik tõusis ja veidi piinleva näoga ja teatas , et tal on vaja korra ära käia . </s> <s> " See vein vist , " lisas ta . </s> </p>
<p> <s> " Eks ta mägilastele veidi harjumatu võib olla küll , " muheles Dvaion . </s> <s> " Näete , meie ise joome seda küll , aga sitta lahti enam ei võta . </s> <s> Smiczan , ole hea , saada külalist . " </s> </p>
<p> <s> Smiczan naasis kümmekonna minuti pärast ja istus oma kohale tagasi . </s> <s> Fereiki aga ei tulnud . </s> <s> Dvaion jutustas Jaimele Blagomiri vägitegudest ja taplusest Pärnaorus , rääkis aeglaselt , iga sõna kaaludes ja samal ajal mehele sügavalt silma vaadates . </s> <s> Kui Fereiki ikka veel ei tulnud , muutus Jaime rahutuks , hakkas ringi vaatama ja nihelema . </s> <s> Nii et ta ei märganudki õieti , millisel hetkel oli Dvaion oma jutuga taas põhiküsimuse juurde jõudnud . </s> </p>
<p> <s> " ... jääb jõusse . </s> <s> Ma ei taha ju sõda kuulutada . </s> <s> Öeldakse küll , et kui tahad kedagi haavata , siis tuleb seda teha nii rängalt , et poleks kättemaksu karta . </s> <s> Ma arvan , et sa oled mõistlik mees ja kui tagasiteel üksi asjade üle järele mõtled , saad aru , et muud võimalust mul ei olnud . " </s> </p>
<p> <s> " Ma ei saanud nüüd päris hästi aru , " kogeles Jaime . </s> </p>
<p> <s> " Kas te tahtsite töö ise ära teha või oli teil keegi palgatud ? " päris Dvaion jahedalt . </s> </p>
<p> <s> " Mis asja ? " </s> </p>
<p> <s> " Vaata , poja , ära kunagi enam sellist lollust tee , et sa endale kahjuliku pakkumise nii rahulikult vastu võtad ja heaks kiidad . </s> <s> See reedeab kohe , et sa olid algusest peale nõus ükskõik mis hinnaga . </s> <s> Sest sul oli juba teine plaan . </s> <s> Nüüd ole hea ja kutsu oma assassiin tagasi . " </s> </p>
<p> <s> Jaime üritas püsti hüpata , kuid Smiczani tugevad kämblad surusid ta istuma tagasi . </s> </p>
<p> <s> " See , et sina ellu jäid , peaks olema piisav , et oma venna eest mitte kättemaksu otsida . " </s> </p>
<p> <s> " Ta vaeseke murdis kaela , " urises Smiczan . </s> <s> " Saad laiba kaasa ja võid ta kodus maha matta . " </s> </p>
<p> <s> " Ja jääb siis üks neljandik , " lisas Dvaion . </s> <s> " Kui te oleksite ausad mehed olnud , oleks ma poole teile loovutanud . " </s> </p>
<p> <s> Rohkem polnud tal Jaimele midagi öelda . </s> </p>
<p> <s> 17 </s> </p>
<p> <s> Sama päeva õhtul toimus ka üks teine õhtusöök , see oli Cartna linna auväärse karusnahakaupmehe Hrano asjaajaja isand Marcose poolt üüritud majas , diskreetne , ent külluslik üritus asjalikele härrasmeestele . </s> <s> Isand Hrano näitas end Cartnas harva ning alati Marcose seltskonnas , läheduses viibis alati ka noor kaupmeheks pürgija Geik , kuid teda peeti üksmeelselt Hrano teiseks nõunikuks . </s> </p>
<p> <s> Õhtusöögile oli Marcos palunud raehärra Der Binkeli , eneseteadliku ja tähtsa pankuri , karusnahakaupmehed vennad Linghustid , gildi ühed väärikamad ja edukamad liikmed , ning võrdlemisi kinnise loomug aveinikaupmehe Balsamo , kes oli tuntud selle poolest , et ta oma kaupa ka ise innukalt maitsta armastas . </s> </p>
<p> <s> Pealtnäha ei ühendanud seda seltskonda just palju peale selle , et nad kõik olid väärikad ja Cartnas lugupeetud inimesed . </s> <s> Marcos , kes Hrano kulul loomulikult oli linnas siin ja seal heldeid kinke jaganud , oli end sellesse seltskonda läbi murdnud . </s> <s> Tal oli hea meel , et oli märgatud tema julgust , edasipüüdlikkust ja isegi teatavat jultumust oma kavade läbisurumisel . </s> <s> Nagu tal oli hea meel ka cartnalaste naiivsuse ja sinisilmsuse üle . </s> <s> Maapõue väed ! </s> <s> Neil on linn ja nii palju raha , raha , mis kuhugi ei koondu , raha , mida ei kasutata millegi läbisurumiseks , mille eest ostetakse vaid üha uusi luksuskaupu ja peenemaid veine ! </s> <s> Cartna valitsemiskord peitis endas õiglastele palju suuremaid ahvatlusi ja võimalusi , palju suuremaid , kui nad enne Hrano alandlikku külaskäiku oleks osanud arvata . </s> <s> See linn kubises lollidest , kes uskusid piiritult oma kõrgeaulist raadi ning lausa karjusid selle järele , et neid nende üleliigsest rahast vabastataks . </s> <s> Kui õiglased saaksid käe vahele mündikoskedele , mis läbi Cartna voolavad ... kui nende paksude ennast täis tukatiparunite asemel käsutaksid ja kasutaksid neid summasid õiglased ... </s> <s> Dvaion oma rebaskavala mõistusega , näiteks ... </s> <s> Siit edasi Marcos ei fantaseerinud . </s> <s> Dvaion polnud talle kunagi sõnastanud õiglaste lõplikku eesmärki . </s> <s> Selle jaoks , teadis Marcos , on Zmaiko . </s> <s> Praegu peab ta aga keskenduma Cartna rahale - selleks oli teda siia saadetud . </s> </p>
<p> <s> Seal , kus oli raha , pidi alati olema ka võitlus võimu pärast . </s> </p>
<p> <s> Seal , kus on võitlus , on uued ja julged ideed alati oodatud . </s> </p>
<p> <s> Mõned üksikud vihjed ja küsimused siin ja seal , vajalikele kõrvadele ja Marcos sai teada , et praegusele linnapeale Van Impele olla olemas vastasrind , mida ( enda meelest ) varjatult ja ülikavalalt üritab juhtida Der Binkel , ning et Linghustide ja Balsamo äri on linnapea korralduste tõttu väga rängalt kannatada saanud . </s> </p>
<p> <s> Ta kohtus nende meestega ükshaaval ja tegi nende iseloomust , omadustest ja kasulikkusest omad järeldused . </s> <s> Nüüd olid nad siin , Hrano majas õhtusöögil , rahuldanud oma peene ärahellitatud maod veini ja meega marineeritud ning trühvlitega pikitud metsseafileega , kuumas õlis kiiresti praetud konnakoibade , safrani- ja pähklisoustis luigerinnaga , küüslaugukastmes vasikaraguu , meekookide ja jõhvikakeedisega . </s> <s> Kõike seda loputati alla Balsamo keldri parimate veinidega , mille eest Marcos suurejooneliselt sundis kaupmeest raha vastu võtma . </s> <s> Lõpetuseks pakkus ta austatud külalistele parimat Pärnaoru kirsitubakat , mille kohta muidugi lisas , et see pärineb loomulikult Marakarnassarist üle mere . </s> </p>
<p> <s> Sööda neid , jooda neid , kiida neid , meelita neid - ka kõige kinnisemad ja kahtlusaltimad inimesed avanevad . </s> <s> Dvaioni tarkus . </s> </p>
<p> <s> Ja siis , kui kõige tühisemad ja mõttetumad teemad hakkasid end ammendama , viis Marcos nagu muuseas jutu sellele , et oma viimasel käigul raekotta ( et linnakantsleri pitserit saada mingile järjekordsele arulagedale lubakirjale ) paluti teda väga kaua oodata , mille käigus tema nina haaras kinni rae söögisaalist tulevad lõhnad , noh , ja midagi peenele härrasmehele sobivat nende seas küll ei olnud . </s> <s> Ta ei taha küll millelegi vihjata , aga kui enda õlule on võetud ränkraske valitsemise koorem , siis tuleb ülesande raskusele vastavalt süüa , mitte üksnes kaalikat ja kõrvetatud seapekki mugida . </s> <s> Kaugemale ta ei jõudnud . </s> </p>
<p> <s> Tubakasuitsu väljapahviv Der Binkel hakkas läkastama ning kuulutas pahura hüüatusega : " Oh , armas sõber , ärge nüüd hakake ometi rääkima heast maitsest ja meie praegusest linnapeast ühel ja samal ajal ! </s> <s> Van Impe on muidugi kõva töömees - ja mida muud tema päritoluga olla saabki . </s> <s> Kui te ei tea , siis alustas ta ju parkalisellina ning tema suguvõsa pole kunagi rikas olnud ... " </s> </p>
<p> <s> " Auväärne ometi ? " pistis Marcos hajameelselt vahele . </s> </p>
<p> <s> " Noh , ma tõesti ei hakka millelegi vihjama , aga meie linnas on praegu korvipunujaid , kes ka kõige vaesematel päevadel kannavad paremaid rõivaid , kui Van Impe suguvõsa kunagi on kandnud , ka kõige parematel päevadel . </s> <s> Küsige ükskõik kelle käest ! </s> <s> Kõik teavad seda . " </s> </p>
<p> <s> " Nagu te ise ütlesite , on tegu kõva töömehega , " möönis siis Marcos ja vaatas ootusrikkalt kaaslaste otsa . </s> <s> Nood olid sunnitud noogutama . </s> <s> " Ning et linnapeaks üldse saada , " jätkas Marcos , " kujutan ma ette , et polegi tähtis , kas sinu rikkus on suguvõsalt või enda ausa tööga kokku korjatud . " </s> </p>
<p> <s> Võib-olla ei pannud Der Binkel nüüd tähele kerget rõhku sõnal " ausa " , aga võib-olla sai ta sellest ainult innustust . </s> <s> Tubakasuits läks jäi talle kurku , ja seni kui ta läkastas , näost punaseks läks ja endale rusikaga vastu selga tagus , ütles üks Linghustide vendadest : " Te olete meie linnas veel mõnevõrra uus , isand Marcos , ärge pange mulle palun pahaks , et ainult seepärast võite mõnikord sattuda olukordadesse , kus te Van Impet " ausaks " nimetades , seisate üsna nõutu seltskonna ees . </s> <s> Mina ja minu vend pole muidugi raeametnikud , kuid te ehk teate , et meie gild ei hääletanud läinud valimistel Van Impe poolt . </s> <s> Asi pole mitte selles , et too linnapea - hoolimata sellest , et tal on kodus noorik vastsündinud pojaga - tihti lõbumaju külastab ... või et tema vastuvõtutoas sageli üht tuntud röövlinägu nähakse ... </s> <s> Saage minust õieti aru , palun , aga mõningad Van Impe meetodid linna valitsemisel ei täida kõigi gildide taskuid võrdselt . " </s> </p>
<p> <s> " Aga just võrdne kasu kõigi õilsate kaupmeeste hüvanguks , " lõi nüüd teine vend sekka , " on teinud Cartnast selle , mis ta praegu on . </s> <s> Ühtede gildide teistele eelistamine ... " </s> </p>
<p> <s> " Ma mõistan , " noogutas Marcos kiiresti . </s> <s> " Ent ärgem rääkigem täna nii tõsistest asjadest , mu sõbrad . </s> <s> Olen ma ju kutsunud teid täna selleks , et tähistada Hrano ja minu äri edu ja vääriliselt tervitada ja avaldada oma lugupidamist neile Cartna isandatele , kes siinse rahva hinnangul ongi selle linna kõige auväärsemad ja tublimad mehed . </s> <s> Nii et rüübakem nüüd seda hõrku veini selle terviseks , et teil , isandad Der Binkel , Gogan ja Boran Linghust ning Balsam Balsamo , läheks edaspidigi edukalt , kui seni on läinud , ning et miski eales Cartnas teie äri õitsemist ei segaks ! " </s> </p>
<p> <s> Ja Marcose külalised ei saanudki aru , et nii rõõmsa näoilme taha peitis ta tegelikult rahulolu saabunud piinlikust vaikushetkega . </s> </p>
<p> <s> Õhtusöögi esimene osa oli lõpule jõudnud , häälepaelad veini ja hüva tubakaga määritud . </s> <s> Nad lõid kokku , jõid , ja kui Gogan kohe mainis Van Impe nime , siis Der Binkel plahvatas . </s> </p>
<p> <s> Kosk olid paisu tagant valla päästetud . </s> <s> Järgmise tunni sisustasid raehärra ja vennad Linghustid juba otseselt linnapea sõimamisega . </s> <s> " Töökast ja lugupeetud " Van Impest sai " päevavaras ja väljapressija " . </s> <s> Vaid kõhukas Balsam Balsamo vaikis , tühjendas peeker peekri järel veini , mida Marcos palgatud majateenril kõigile pidevalt valada lasi . </s> <s> Küünlad hakkasid põlema heledama leegiga , soe ja kange vein pani mõtted kiiremini lendama . </s> </p>
<p> <s> Balsamo aga vaikis . </s> </p>
<p> <s> Lõpuks , teeseldes kerget vintijäämist , tegi Marcos suured silmad , ja katkestades Gogani jutuvada , sõnas : " On tõesti kummaline , et linnas , mis väljastpoolt nii ontlik paistab , sellised hirmsad asjad võivad juhtuda . </s> <s> Oma esimestel päevadel , ajades isand Hrano asju , pidasin ma kõiki neid kummalisi nõudeid ja nõudmisi paljalt võõraste suhtes kohaldatavaks abinõuks , millest võib ju isegi aru saada ja millega võib nõustuda . </s> <s> Aga et ka omade suhtes käitutakse samamoodi , ja et selle kõige taga on vaid häbiväärne ahnus ja sõpradest mittehoolimine ... </s> <s> Niiviisi on tõesti raske lugupidamist säilitada . </s> <s> Näiteks , mu härrad , ma meenutan , et õilis Hrano - kel küll pole Cartnas ette näidata iidset sugupuud ... " </s> <s> Tema kaaslased ühmasid selle peale põlglikult ja lõid sõbralikult käega . </s> <s> " ... ent kes sellegipoolest on , " jätkas Marcos , " oma kodukohas ja kaugemalgi kõigiti ja kõigist lugupeetud , tuntud oma ausa ja lahke meele ning õiglase suhtumise poolest neisse , kes teda tõepoolest austavad . </s> <s> Tema , või kui lubate öelda , siis meie äritegevuse aluspõhimõtteks on alati olnud , et üksinda on inimene kui perekonnata võsu , mis aegamööda kidub ja kängub , kui puu , mis ilma juurte ja juurestikuta mädaneb , kui jõgi , mis ilma ojadeta kuivab . </s> <s> Isiklik ettevõtlikkus on üks - ja väga vajalik asi - ent ilma sõprade abita pole inimesel kuigi kerge oma plaane teostada . </s> <s> Veelgi enam - ühine töö , ühiste väärtuste ja tõekspidamiste nimel - on tavaliselt meie kõigi ettevõtmiste alus ja tulu tekitaja . </s> <s> Sellest on ju selge , et sõprusel , vastastikusel lugupidamisel ja austusel edenev äri , on igati tulusam kui üksinda aetav kadedusejonn ja joru . </s> <s> Isand Hrano pole kunagi unustanud raskel hetkel oma sõpru , ja uskuge mind , just sellepärast tal sõbrad senimaani olemas ongi . </s> <s> Sõpruse pärast pole isand Hranol kunagi millestki kahju olnud , ning samuti tema sõpradel isand Hrano lugupidamise pärast . " </s> </p>
<p> <s> " Kas ma saan teist nüüd õieti aru , et isand Hranol on Cartnas tekkinud asjaajamisel raskusi ? " päris Der Binkel . </s> <s> " Ja need oleks sõprade abiga ületatavad ? " </s> </p>
<p> <s> " Kõik raskused on sõprade abiga ületatavad ! " hüüatas Marcos . </s> <s> " Seda loomulikult . </s> <s> Kuid praegu läheb meie äri edukalt . </s> <s> Kui välja arvata , et teie alandlik teener soovis isand Hrano nimel austust ja lugupidamist avaldada linnapea Van Impele , ent tal lasti ooteruumis pool päeva vastuvõtmist oodata , kärsanud seapeki vingu sisse hingata ja siis ... " </s> </p>
<p> <s> " Ja siis ? " hüüatasid vennad Linghustid ja Der Binkel . </s> </p>
<p> <s> " Ja siis ei midagi . </s> <s> Tuhat tukatit , mida isand Hrano soovis annetada linnapeale , et tema neid linna kasuks õiglaselt ja ausalt oma äranägemise järgi kasutaks ... need tukatid lükati suure põlastusega tagasi ... </s> <s> Sest saate ju aru , ausad sõbrad , et isand Hranol on selle linna vastu tekkinud sügav kiindumus ja austus , ning kellele ta seda siis väljendama peaks kui mitte linnapeale , eks ole . </s> <s> Ent linnapea põlgas isand Hrano tänuavalduse ära . </s> <s> Kui isand Hrano hingehaav paraneb , siis on ta muidugi targem ja üritab head Cartnat toetada suurema summaga . </s> <s> Kui paraneb . </s> <s> Sest see pole isand Hrano äriajamise viis ! </s> <s> Ta oli arusaamisel , et Van Impele ja temale lähevad Cartna asjad ühtemoodi korda ... " </s> </p>
<p> <s> " Tollele hoorajäägrile lähevad korda ainult tema isikliku kukru asjad ! " lõikas Der Binkel . </s> <s> " Tema laod on rikkusest tulvil ja linnamüüri taga peab ta veel mitut mõisa , kuhu kuhjab linnalt varastatud raha ! </s> <s> Aga mitte kõik siin linnas pole seesugused . </s> <s> Kui te ehk veidi avarama pilguga ringi vaataksite ja endale ka muudest ringkondadest liitlasi otsiksite ... </s> <s> Kui palju te ütlesitegi , linnapea ära põlgas ? " </s> </p>
<p> <s> " Tuhat tukatit , " märkis Balsamo . </s> <s> Kinnise veinikaupmehe hääl kostis kui tõrrepõhjast , ta rõhutas mõlemat sõna ja hetkeks jäid tema kaaslased vait . </s> </p>
<p> <s> " Ma näen , et rahaasjust rääkides ei lase te ühtegi sõna kõrvust mööda , " tähendas Marcos Balsamo poole pöördudes . </s> </p>
<p> <s> " Võib ju üritada Van Impega rääkida , et ta teie annetuse linnale siiski vastu võtaks , " ümises Der Binkel . </s> <s> " Muide , nüüd kus te seda mainisite , tuleb mulle nagu kusagilt mälusopist meelde , et Van Impe mainis kusagil poole sõnaga teie annetust . </s> <s> Põlglikult ja tigedalt , sest tema meelest oli seda liiga vähe . " </s> </p>
<p> <s> " Mis päeval see oli ? " küsis Balsamo . </s> <s> Veinikaupmees oli nõjatunud tooli seljatoele , silmad poolsuletud . </s> </p>
<p> <s> " Kuidas ? " ei saanud Der Binkel aru . </s> </p>
<p> <s> " Mis päeval linnapea seda mainis ? " täpsustas Balsamo . </s> </p>
<p> <s> " Oh , ma ei mäletagi täpselt ... </s> <s> Kolm päeva tagasi , arvan ma . </s> <s> Jah , just täpselt , kolm päeva tagasi . " </s> </p>
<p> <s> " Ja teie , Marcos , millal te Van Impele oma pakkumise tegite ? " </s> </p>
<p> <s> " Nädal tagasi . " </s> </p>
<p> <s> " Mhmh , " ümises Balsamo . </s> <s> " Ju tal on siis kahju , et raha ära põlgas . </s> <s> Aga see on väga usutav , väga tema moodi . </s> <s> Tuhat tukatit on siiski suur raha . </s> <s> Muide , ka rael on ju võimalus raha linna hüvanguks kulutada . </s> <s> Kui teie näiteks pakute seda summat , ütleme , et lugupeetud isand Der Binkelile - no näiteks . </s> <s> Ja mina vihjan linnapeale - aeg-ajalt ma kohtun Van Impega kuningakojale veini hankimise pärast - et Marcos kavatseb Der Binkelile teha linna heaks annetuse , tollesama , mille linnapea ära põlgas ... " </s> </p>
<p> <s> " Hea mõte , Balsamo ... aga ma üritaks linnapeaga ehk ise rääkida . </s> <s> Võib-olla on ta meelt muutnud , " sõnas Der Binkel kiiresti ja küünitas veinipeekri järele . </s> <s> " Vein , muide , on täna jumalik , kas te ei leia ? " </s> </p>
<p> <s> " Tõepoolest ! " hüüatas Marcos , " milleks rääkida rahast ja muudest ebameeldivatest teemadest , kui meil on laual linna parim vein ja meid ootab ees daamide seltskond ? " </s> </p>
<p> <s> " Daamide ? " küsisid külalised hämmingus . </s> </p>
<p> <s> " Oh , aga muidugi , kas ma siis ei maininudki seda varem ? </s> <s> Juhuslikult nõustusid neli selle linna kõige nägusamat noort ja vallalist naisterahvast meie seltskonda kaunistama , ja kui ma oma teenri viipest õigesti aru sain , siis on nad juba saabunud . </s> <s> Ma kinnitan teile , et nende diskreetsuses - nagu ka nende seltskondlikes vilumustes ja oskustes - pole teil kõige vähematki põhjust kahelda . " </s> </p>
<p> <s> " Te olete lausa võlur , isand Marcos , " muheles Gogan Linghust . </s> <s> " Teie pilgu eest ei jää vist kellegi soovid märkamata . " </s> </p>
<p> <s> " Võite selles täiesti kindlad olla . </s> <s> Läbinägelikkus ja sellega kaasnev vastutulelikkus on iga partnerluse alus . " </s> </p>
<p> <s> Ja uksed löödi valla ning tõepoolest neli äärmiselt ilusat prostituuti Cartna peenemast lõbumajast astusid söögisaali . </s> <s> Nad olid riietatud aadlidaamide kleitide odavatesse imitatsioonidesse ja nendest õhkuvad lõhnaõlid polnud ehk Handridi kolleegide omade tasemel , kuid seda otsusekindlamad olid nad oma tegevuses . </s> <s> Varem Marcoselt saadud näpunäidete järgi valisid nad endale " härrasmehe " , istusid tema põlvedele ja sosistasid valitule midagi siivutut kõrva . </s> <s> Peagi täitis ruumi naiste kihistamine ja meeste vali naerulagin , edvistamine ja kiitlemine . </s> <s> Tüdrukute raha tuli muidugi jälle kaupmees Hrano taskust . </s> <s> Ärijutud olid selleks õhtuks aetud . </s> <s> Kuid mitte Marcosel . </s> <s> Veendudes , et olukord on tüdrukute kindla juhtimise all ( ta oli neile varem näidanud , kuhu nad võisid meestega eralduda ) , ja end mingi kiire asjatoimetusega vabandanud , lahkus Marcos madala külgukse kaudu . </s> </p>
<p> <s> Kitsukeses kambris oli pime , ent söögitoast kostev melu oli siia suurepäraselt kuulda . </s> <s> Tammepuust seina , mida söögitoas kattis paks vaip , oli kambri poolt suur avaus raiutud . </s> <s> Ka vaipa oli osavalt paar piiluauku lõigatud . </s> <s> Kõike söögitoas toimuvat võis salakambrist suurepäraselt jälgida . </s> <s> Sellega oli ka tegeldud . </s> </p>
<p> <s> " Noh , Wil ? " küsis Marcos summutatud häälel . </s> <s> " Mu hea sõber , kas sina arvad sedasama , mida minagi ? " </s> </p>
<p> <s> " Kahelda pole ilmselt põhjust , " vastas Wil . </s> <s> " Ta jäi üsna lollilt vahele . " </s> </p>
<p> <s> " Jah , " möönis Marcos . </s> <s> " Van Impe on vana kaval rebane . </s> <s> Ta teab , et tal on vaenlasi , ning ta kasutab kõige iidsemat võtet nende juhtimiseks . </s> <s> Pane nende etteotsa oma mees . </s> <s> Tea oma vaenlaste saladusi ja soove - siis oled sa võitmatu . </s> <s> Aga mulle meeldib , et ta oma salakuulajaks läkitas nimelt Der Binkeli . </s> <s> Kui ta valis sellise lollpea , siis tähendab see , et tal paremaid mehi pole . " </s> </p>
<p> <s> Wil noogutas . </s> <s> Mitu tundi oli salamõrtsukas oma isanda külalisi tähelepanelikult jälginud ja kuulanud . </s> <s> Nii nagu varitseb ilves salus saaki , õppides tundma oma vastaste nõrku kohti , nii oli Wil vaiba tagant luuranud , jätmata kahe silma vahele ühtegi linnasaksade harjumust , süvenedes nende hääletooni ja ilmetesse . </s> </p>
<p> <s> " Balsamo nägi ta samuti läbi , " märkis Wil . </s> </p>
<p> <s> " Ja arvatavasti juba ammu . </s> <s> Aga muidugi sai ta kohe aru , et ma pole linnapeale mingit summat pakkunud . </s> <s> Ta teadis , et mina nii labaselt ei tegutseks . " </s> </p>
<p> <s> " Temast saaks hea õiglane , " arvas Wil . </s> </p>
<p> <s> " Temast saab suurepärane Cartna uus linnapea . </s> <s> Aga kõigepealt pean ma Der Binkeliga heaks sõbraks saama . </s> <s> Väga heaks . </s> <s> Nüüd aga , Wil , pole sul enam kauem mahti piiluda meie sõprade seiklusi nende toredate tütarlastega . </s> <s> Veel täna öösel ratsutad sa Pärnaorgu , mul on Dvaionile sõnumeid . " </s> </p>
<p> <s> 18 </s> </p>
<p> <s> Päev enne õiglaste pealike kokkusaamist jalutas Zmaiko koos Kandisega kivikangru juures nõmmel . </s> <s> Kandis , keda Zmaiko polnud veel kordagi emaks nimetanud , jutustas talle Blagomiri võitlustest , jutustas poisile tema isast , nii nagu ainult ema võib seda teha . </s> <s> Vangipõlve ja alanduste jäljed ei kao kunagi Kandise näost ja hingest , nagu ei kao ka mälestused ja meenutused , mis olid aidanud tal kannatustest hoolimata ellu jääda . </s> <s> Ta ei kiirustanud Zmaikot tagant , ta andis poisile aega ja võttis seda ka ise - olla taas vaba , hingata Pärnaoru õhku , elada vanas Zmai majas , näha inimesi , kelle seas sa oled kakskümmend aastat tagasi üles kasvanud - algul tundus see sellesama unenäona , mida ta oli oma vangistuse esimeste aastate jooksul igal ööl näinud . </s> <s> Hiljem sai unelmast tuhk ja vari , Kandis oli liiga tark , et loota . </s> </p>
<p> <s> Aga ta uskus . </s> </p>
<p> <s> Ta uskus maapõue jõududesse . </s> </p>
<p> <s> Ja need olid ta toonud tagasi . </s> <s> Maapõue jõud olid loonud Ginshala alla mürgised õhuvoolud , mis olid pannud Arasthavani kutsuma kokku tarku üle maa ning saatnud Zmaiko kloostrisse . </s> <s> Kõike kokku liiga palju , et see oleks juhuslik . </s> </p>
<p> <s> Need mungad , kes olid mürgi tõttu hukkunud , ei saa iial teada , et maapõue jõud olid end Kandisele ilmutanud . </s> <s> Seni oli ta neid ainult tundnud , nüüd ta uskus . </s> </p>
<p> <s> Uskus , et maailmas on olemas kõike korraldav ja suunav jõud ja et tema , Kandis , on selle poolt välja valitud . </s> <s> See uskumine täitis teda ühtaegu sulaselge rõõmu ja ahastusega . </s> <s> Ent praegu polnud veel aeg seda maailmale kuulutama hakata . </s> <s> Ta on veel liiga noor , ta teab ja on kogenud liiga vähe . </s> <s> Kui jutud tarkade pikaealisusest peavad paika , siis elab ta veel üle saja aasta ... </s> <s> Ja miks muidu on maapõue jõud andnud just tarkadele pika eluea , kui nad pole neid inimesi välja valinud oma sõnumi kuulutamiseks ? </s> <s> Aastatuhandeid , senikaua kui inimsugu on kestnud , on ka sündinud tarku - inimesi , kes suudavad lähemalt tunda ja mõista sügaval maa all toimuvaid elu korraldamise saladusi - ning üritavad neid kasutada raske elu hõlbustamiseks . </s> <s> Tark näitab , kuhu ehitada maja , tark teab , miks jääd sa haigeks ja kuidas sind ravitseda , tark oskab käsi peale panna , tark võib näha veidi tulevikku ja veidi minevikku , tark oskab ja tunneb rohkem kui tavaline inimene . </s> </p>
<p> <s> Aga midagi on veel . </s> <s> Peab olema ! </s> </p>
<p> <s> Ginshala kloostris oli Kandis näinud munki , kes ei üritanud kasutada maapõue jõude , vaid tunnetada neid , näha neid oma vaimusilmas . </s> <s> Ja kui see mõnel õnnestuski , siis pidid nad olema sellest ilmutusest väga õnnelikud . </s> <s> Nüüd nad uskusid , nagu Kandiski , ja nende elul oli uus eesmärk . </s> <s> Jalutades vanas Zmai tammesõõris , paigas , kus ta kakskümmend aastat tagasi oli ta hakanud tajuma maapõue väge ja jõude , tundis ta nüüd end hoopis teistmoodi . </s> <s> Nüüd oli ta alandlikum . </s> </p>
<p> <s> Aga ta ootab veel . </s> <s> Enne maapõue jõudude allikaga üheks saamist peab ta tundma õppima oma poega . </s> </p>
<p> <s> Zmaiko kuulas teda , noogutas aeg-ajalt , esitas küsimusi . </s> </p>
<p> <s> " Sa ütlesid mulle Ginshalas , et kunagi olid sa krahvinna . </s> <s> Dvaion on mulle rääkinud , et kuningas andis isale krahvitiitli ja need maad päriseks . " </s> </p>
<p> <s> " Ja siis võttis jälle ära . " </s> </p>
<p> <s> " Aga tiitel ? " </s> </p>
<p> <s> " Ma ei tunne kuningriigi seadusi , tõesti ei tunne . </s> <s> Kuningas lasi su isa mõrvata ja selle eest ei mõista keegi tema üle kohut . </s> <s> Nii et mis tähtsust neil seadustel enam on , Zmaiko . " </s> </p>
<p> <s> Kandis ei suutnud hoiduda poisi nime kordamast . </s> <s> Ginshalas , kui maapõue väed olid teda juhtinud läbi pimeduse poja juurde , kui ta oli esimest korda seda nime tema huulilt kuulnud ... </s> <s> Siis oli see kõik toimunud liiga äkki . </s> <s> Ta oli siis ikka veel oma Ginshalas , tundis ja tunnetas igat selle soppi , ja käänakut . </s> <s> Nüüd oli ta aga Pärnaorus , kus Zmaiko end kodusemalt tundis . </s> <s> Vanade lugude meenutamine lähendas Kandist ennastki oma kodukohale . </s> <s> Pärnaoru õhk andis talle tagasi eluisu . </s> <s> Ehkki palju oli siin muutunud ja paljut ta veel ei mõistnud . </s> </p>
<p> <s> Aga Zmaiko ... </s> </p>
<p> <s> Jah , Zmaiko . </s> <s> Kandis vaatas oma poega , ta tundis ära need silmad , ninakuju , peahoiaku . </s> <s> Vaid poja hääl oli teistsugune kui Blagomiril . </s> <s> Zmaiko oli kasvult ehk oma isast lühem , kuid sama laiaõlgne ja tugev . </s> <s> Pruunid , lühikeseks pöetud juuksed , lühike kael , kindlameelne ja aeglane kõnnak . </s> <s> Ehk selline oli ka Blago nooruses olnud ? </s> </p>
<p> <s> Kindlasti oli Zmaiko sama lugupeetud kui Blagomir . </s> <s> Tuli see ainult sellest , kes oli tema isa ? </s> </p>
<p> <s> " Võin ma sinu käest samuti midagi küsida , Zmaiko ? " </s> </p>
<p> <s> Noormees ei vaevunud vastama . </s> <s> Maal elades , mõistis Kandis , ei esitata rumalaid küsimusi ja ammugi ei suvatseta nendele vastata . </s> </p>
<p> <s> " Siin räägitakse vahel õiglastest , " sõnas siis Kandis ettevaatlikult . </s> <s> " Ma saan aru , et sind nimetatakse samuti õiglaseks . </s> <s> Ja Dvaion on eriti lugupeetud , kuigi ta pole enam külavanem . " </s> </p>
<p> <s> " Kas ainult külavanemad peaksid lugupeetud olema ? " </s> </p>
<p> <s> " Ei , seda mitte . </s> <s> Ma mõtlesin , et ühest küljest tundub elu siin palju julgem olevat ... teisalt haistan ma julmust . </s> <s> Julmust , mida siin varem polnud . " </s> </p>
<p> <s> Zmaiko toonis ega hoiakus ei muutunud midagi , aga ta mõtles pikalt , enne kui vastas . </s> <s> " Kas isa , " ütles ta siis , " tahtis midagi muud peale õigluse ? </s> <s> Ja kas ta suutis seda saavutada ilma julmuseta ? " </s> </p>
<p> <s> " Kindlasti on sul õigus . </s> <s> Aga ikkagi on minu jaoks liiga palju muutunud . </s> <s> Blagomiri julmus oli teistsugune kui õiglastel . </s> <s> Mina , Blago - sinu perekond - me ei olnud julmad omade vastu ... " </s> </p>
<p> <s> Nüüd Zmaiko seisatas ja pööras oma tavalise vaoshoituse kohta ehk liiga kiiresti ema poole . </s> </p>
<p> <s> " Õiglased on mu perekond , " ütles ta siis kindlalt . </s> <s> Ja Kandisele sügavalt silma vaadates kordas : " Õiglased on minu perekond . </s> <s> Nemad kasvatasid mind üles , toitsid , õpetasid . </s> <s> Mind pole keegi kunagi aidanud peale õiglaste . </s> <s> Nüüd , kus ma abi enam ei vaja , tahan ma neile tagasi anda kõik , mis nad minu heaks on teinud . </s> <s> Õiglastele ja teistele inimestele , kes siin elavad . </s> <s> Õiglased õpetasid mind elama ja nemad ei reeda mind kunagi . </s> <s> Ja mina ei reeda neid . </s> <s> Õiglased on olnud minu isa , ema , vennad ja õed , tädid ja onud . " </s> </p>
<p> <s> " Ma pole sind kunagi reetnud , " sosistas Kandis . </s> <s> " Ma olen sind alati armastanud , Zmaiko , ma olen ... " </s> </p>
<p> <s> " Ma ei taha sind milleski süüdistada . </s> <s> See olid sina , kes mind Ginshalast välja aitas ... </s> <s> Aga saa palun aru : mul pole olnud muud perekonda , peale õiglaste . </s> <s> Mälestused ei asenda perekonda . " </s> </p>
<p> <s> " Aga nüüd ... nüüd on sul ju ema ? " </s> </p>
<p> <s> " Ja ma hoolitsen sinu eest . </s> <s> Ma tean , mida sa Pärnaorule ja Dvaionile tähendad , ja ma austan sind . " </s> </p>
<p> <s> " Zmaiko ... , " Kandis ei osanudki äkki midagi öelda . </s> <s> Ta ei tahtnud kiirustada , meelitada ega esitada keerukaid küsimusi . </s> <s> Ta tundis , ei ta nägi , et Zmaiko teed ja tunded on liiga keerulised . </s> <s> " Zmaiko , kui ma poleks siis andnud end Arasthavani kätte , oleksid nad kõik tapnud . </s> <s> Minu , sinu , Dvaioni . </s> <s> Õiglasi poleks kunagi olnud . </s> <s> Ma andsin ennast ja Arasthavani kaotas ... </s> <s> Ta tahtis saada alandlikku küla , aga talle ei antud midagi niisama , ta pidi võitlema , kaotusi kandma , röövima . " </s> </p>
<p> <s> " Ma tean . " </s> </p>
<p> <s> " Minule pole keegi perekonda asendanud . </s> <s> Jah , mul on üks poeg veel , ent temagi rööviti minult . </s> <s> Minu jaoks olidki mälestused kogu mu perekond ... minul polnud õiglasi . " </s> </p>
<p> <s> " Regon . " </s> </p>
<p> <s> " Ei , Zlatko . </s> <s> Minu jaoks jääb ta alati Zlatkoks . </s> <s> Ma mõistan , et sa võid teda vihata ... " </s> </p>
<p> <s> " Ma ei vihka teda . </s> <s> Ta pole milleski süüdi , ta pole sinule ega õiglastele midagi halba teinud . " </s> </p>
<p> <s> Kuidas suudaks Kandis Zmaikole seletada ema tundeid poja vastu , kelle isa ta vihkab ja põlgab , end keda ta oma lapsena ei suuda oma hingest ja südamest ära tõugata . </s> <s> Zlatko oli olnud talle ainus lohutus ja rõõm vangipõlves Handridis ja ehk sisimas nägi ta Zlatkos hoopis Zmaikot ? </s> </p>
<p> <s> " Ka mina , " sõnas siis Kandis mõtlikult , " ei vihka teda . </s> <s> Ta on minu poeg ja sinu poolvend . </s> <s> Aga ma ei saa üle rumalast mõttest , et miks peab lastel alati isa olema . </s> <s> Ent olgu , on asju , mille sügavamaid saladusi teavad ainult maapõue väed ning inimesele pole nende üle täit mõistmist antud . </s> <s> Tähtis on see , et ma olen tagasi kodus , oma pojaga ja enam ei taha , et meid miski lahutaks . " </s> </p>
<p> <s> Nad jalutasid kivikangru poolt külla tagasi , aeglaselt ja vaikides , sest mõlemail oli paljustki mõelda , peamiselt sõnade üle , mida nad öelda ei söandanud . </s> <s> Enne küla , enne inimesi nad siiski peatusid ja siis Kandis lausus : </s> </p>
<p> <s> " Zmaiko , ma tahan olla sulle hea ema , kuigi praegu pole sulle emahoolitsust enam tarvis . </s> <s> Aga siiski , kui ma saan midagi teha , midagi , mis meid lähedasemaks teeb , siis ma teen seda . </s> <s> Nüüd oled sina mu elu . " </s> </p>
<p> <s> Zmaiko toetas end vana pärna vastu , kobas taskust piibukoti , tuleraua ja tubakoti , võttis aega , et piip täis toppida , ning siis puhus puu varju kena suitsurõnga . </s> </p>
<p> <s> " Homme tulevad siia õiglaste pealikud , Dvaion palub ka sind osalema ja kuulama . </s> <s> Et sa siin oled , on meie võit . </s> <s> Kuningas röövis meilt midagi , aga nüüd saime selle tagasi . </s> <s> Sa pead sellest aru saama . </s> <s> Ülehomme asun ma teele Cartnasse , mul on seal tähtsaid jutuajamisi . </s> <s> Kui ma tagasi tulen , kui mul kõik õnnestub , siis palun ma sind , et sa kohtuksid Regoniga . </s> <s> See on mulle väga oluline . </s> <s> Kas sa teed seda ? " </s> </p>
<p> <s> " Jah . </s> <s> Sa oled mu poeg . </s> <s> Ma teen seda . " </s> </p>
<p> <s> 19 </s> </p>
<p> <s> Õiglaste pealike kogunemisele Pärnaorgu tuli mehi lähedalt ja kaugemalt , nooremaid ja vanemaid , kuid peamiselt vanemaid . </s> <s> Pealikeks oli Dvaion määranud mehi mitte nende vägitegude , vaid tasakaalukuse , otsusekindluse ja kavaluse alusel . </s> <s> Siin olid mõned ellujäänud Blagomiri salga liikmed , olid nende sugulased või hiljem õiglaste poolt üles otsitud ja vennaskonda võetud mehed . </s> <s> Dvaion ei korraldanud selliseid nõupidamisi kuigi tihti , ainult siis , kui oli midagi väga olulist arutada . </s> <s> Võhandmäe , Rauapää , Meremäe , Suurpaasmäe , Rannaküla , Alamjõe , Mustasaare , Sooääre , Liivanõlva , Karutaguse , Lodjamõisa õiglaste pealikud kogunesid Dvaioni tarre ja enamik neist olid üllatunud , nähes Marcose asemel Dvaioni tooli taga seismas ainult Zmaikot ; ja veelgi rohkem üllatunud olid nad siis , kui ruumi sisenes keegi naine , kelles mõned neist kohe Kandise ära tundsid . </s> </p>
<p> <s> Mihal , Zvontar , Jergus - ka Kandis tundis nad ära ega suutnud pisaraid tagasi hoida . </s> <s> Need mehed olid võidelnud Blagomiri kõrval , siis veel noored ja uljad , nüüd vanad ja targad ... </s> <s> Ei , õiglased , tuletas Kandis meelde , nad nimetavad end õiglasteks . </s> </p>
<p> <s> Ja seda oli näha nende näoilmetest , nende embustest ei mingeid ülevoolavaid tundeid , küll aga siiras lugupidamine ja austus . </s> <s> Ma olen nende jaoks nagu püha , mõtles Kandis , otsekui ilmutus ammumöödunud aegadest , elustunud pühadus . </s> </p>
<p> <s> Siis nad istusid lauda ja sõid . </s> <s> Kaua , põhjalikult , vaikides , aeglaselt . </s> <s> Kandisele ei jäänud märkamata , et teenindama olid valitud Pärnaoru kaunimad näitsikud . </s> <s> Ilmselt oli see neilegi suur au . </s> <s> Kanda toitu ette õiglastele . </s> </p>
<p> <s> Nõupidamise juhatas sisse Dvaion . </s> <s> Köhahood ja tõved olid ta maha murdnud , ta sõi vähe , jõi peamiselt kuulsat jäävett , rääkis aeglaselt , pikkade pausidega : " Õiglastelt õigus ! </s> <s> Teie küladest ja suurelt osalt kogu kuningriigist on targad kutsutud Handridi . </s> <s> See oli kuninga lõks . </s> <s> Sedapuhku osutus Arasthavani tarkadest targemaks , ja olgu see meile kõigile õpetuseks . </s> <s> Ginshala kloostris jõuti kaevamistega nii sügavale , kuhu inimesel üldse asja ei peaks olema . </s> <s> Kui maa on tõesti igavene , lõputu ja jääv , siis võib tema põu peita kõike , mida me ei oskagi üldse ette kujutada . </s> <s> Maa sees oli mürgine õhk ja see tappis peaaegu kõik mungad , ühena vähestest suutis pääseda Kandis . </s> <s> Ma saatsin Zmaiko kloostrisse ja ta päästis sealt oma ema . </s> <s> Veel kord , tere tulemast , Kandis , ja au olgu sinuga . </s> <s> Arasthavani meelitas tarku kloostrisse , et need siis kas hukkuksid - ja nii poleks tarku ei kuningal ega rahval - või saaksid kuninga orjadeks , annaksid tema käsutusse selle mürgi , millega on nii lihtne inimesi tappa . </s> <s> Targad on praegu kloostris vangistuses . </s> <s> Ma lasin ümbruskonnast ja kaugemaltki teateid koguda , siit kuni Kõvermägedeni on igast viiest targast on alles jäänud üks . </s> <s> Kandis , mida sa arvad , kas targad suudavad kuningale mürgioda teha ? " </s> </p>
<p> <s> " Ei , " vastas naine . </s> <s> " Maapõue jõud ei laseks seda . </s> <s> Nad on hoolitsenud , et mürk on juba haihtunud või sügavamale tagasi läinud . </s> <s> Isegi kui poleks , ei suudaks ükski inimene , isegi tark , seda kasutada . " </s> </p>
<p> <s> " Nii et meil pole põhjust uskuda , et Arasthavani targad heast tahtest vabastaks . </s> <s> Arasthavani kardab tarku ja nõide . </s> <s> Rayanos kasutas tema vastu suurt võluväge , ja kuigi meie targad selliseid kunste ei tunne , kardab Arasthavani neid siiski . </s> <s> Tal on rahulikum elada siis , kui kõik on tema all orjuses . " </s> </p>
<p> <s> " Varsti tulevad inimesed meie juurde , " sõnas Zvontar , kes nüüd oli Alamjõe õiglaste pealik . </s> <s> " Tulevad nõu küsima . </s> <s> Kust nad saavad uue targa ? </s> <s> Kes ütleb , milline tuleb ilm , millal külvata või heina teha , kes neid ravitseb ? " </s> </p>
<p> <s> " Tulevad küll , " nõustus Dvaion , " ehkki õiglased pole end kunagi tarkade asjadega seostanud . </s> <s> Meie aga oleme võtnud vastutuse nende inimeste hea käekäigu eest . </s> <s> Kas me nüüd hülgame nad ? " </s> </p>
<p> <s> " Aga mida me saaksimegi teha ? " päris Rauapää Smiczan õlgu kehitades . </s> </p>
<p> <s> " Targad ... " alustas Kandis , kuid vakatas kohe , nähes kuidas meeste näod tema poole pöördusid . </s> <s> Jah , teda austati , aga ta oli ainult naine , ta polnud vennaskonna liige . </s> <s> Ta räägib siis , kui talle sõna antakse . </s> </p>
<p> <s> " Las ta räägib , " kähises Dvaion . </s> </p>
<p> <s> " Targad , " alustas Kandis uuesti , " ei sünni alati tarkadest . </s> <s> Veres on palju jõudu ja väge , kuid tarku valivad välja maapõue jõud . </s> <s> Igast viiest targast on alles jäänud üks , aga maapõue jõud ei lase tekkida tühjal kohal . </s> <s> Kunagi tulevad targad tagasi . </s> <s> Selle eest kantakse hoolt . " </s> </p>
<p> <s> " Millal ? " küsis Dvaion . </s> </p>
<p> <s> " Ma ei tea , " vastas Kandis . </s> <s> " Kahekümne aasta pärast , viiekümne ? </s> <s> Ehk ongi see aeg inimestele hea , et järele mõelda , mille pärast tarku on kasutatud . </s> <s> Äkki on tarkade ülesandeks hoopis teistmoodi maapõue jõude kasutada , neid mõista ja nende abil elust aru saada ? " </s> </p>
<p> <s> " Kandis , " sõnas Dvaion , " Kandis , kolme kuu pärast tuleb Smiczani juurde naine , kelle ainus poeg sündis vigasena . </s> <s> Ta küsib , kust ta võiks leida tarka , kes tema last aitaks . </s> <s> Kas Smiczan vastab talle sinu sõnadega ? " </s> </p>
<p> <s> " Mitte kõik targad pole ju Ginshalas ? " </s> </p>
<p> <s> " Aga need , kes alles jäid , ei jõua aidata kõiki . </s> <s> Rauapääl tarka pole , lähim on Sooääres . </s> <s> Aga tema on kutsutud Meremäele torme ette nägema . </s> <s> Ja meie juurde tullakse iga päevaga üha rohkem . </s> <s> Meie , mitte skvaierite juurde . " </s> </p>
<p> <s> Kandis ohkas . </s> <s> " Head sõbrad , " lausus ta siis . </s> <s> " Inimesed ei sure sellest välja , kui targad neid ei aita . </s> <s> Aga ma ei taha kellegagi vaielda . </s> <s> Arasthavani on jälle käitunud alatult ja julmalt , ent pole ei minu ega teie võimuses õiglust taastada . " </s> </p>
<p> <s> " Mida sina arvad , Zmaiko ? " küsis Dvaion . </s> </p>
<p> <s> Noormees katsus oma hääle võimalikult ükskõikseks manada . </s> <s> " Õiglaste asjad Cartna linnas edenevad praegu hästi . </s> <s> Marcos kannab ette , et sealt on suurt tulu oodata . </s> <s> Linn on küll linn ja tarkadest pole linnades kasu ... </s> <s> Linnades on unustatud tarkade ja nõidade tarkused . </s> <s> Ma ei näe praegu ühtegi võimalust , kuidas saaksime midagi teha . </s> <s> Kindlasti kasvab rahulolematus üle kogu maa . </s> <s> Aga koos Cartnas tekkivate võimalustega oleme me tugevamad . </s> <s> Ootame . " </s> </p>
<p> <s> " Kas me peaksime sõna levitama , mida Arasthavani tarkadega tegi ? " küsis Jergus . </s> </p>
<p> <s> " Mitte mingil juhul , " sõnas Dvaion järsult . </s> <s> " Pigem vastupidi . </s> <s> Inimesed teavad , et targad on Handridis , Arasthavani kutsel . </s> <s> Kui nad tagasi ei tule , hakkavad inimesed ise endalt küsima , mida kuningas nendega teha lasi . </s> <s> Meie teame tõde , teame saladust , teame seda , mida kuningas tahab varjata . </s> <s> See teeb meid tugevaks . </s> <s> Mis puutub Kandise juttu , siis paljuski olen ma temaga nõus . </s> <s> Röövitud targad on halb uudis , kõige tähtsam on , et Kandis on päästetud . </s> <s> See oli pikk aeg ilma sinuta . " </s> </p>
<p> <s> Õiglaste pealikud tervitasid veel kord Kandist rõõmsate hüüetega . </s> <s> Talle toodi kinke , teda emmati , talle vannuti truudust . </s> <s> Kuigi Kandis ei tundnud õiglaste kombeid , sai ta ometi aru , et temal on nüüd aeg lahkuda . </s> <s> Tammesõõr niikuinii juba ootas teda . </s> <s> Kui ta läinud oli , tulid õiglased argisemate murede juurde . </s> <s> Sel ööl langetas Dvaion kaks surmaotsust - ühe Karutaguse skvaieri ülbele vennapojale , kes oli külatüdruku vägistanud ning musta kukru peale ainult naeris ; teise ühele Mustasaarele elama asunud endisele palgasõdurile , kes sõjakombeid ka maaelus ei tahtnud ära unustada . </s> <s> Pealikud istusid poole ööni , uuesti toodi neile süüa . </s> </p>
<p> <s> Pärast pidusööki , kui õiglaste pealikud olid juhatatud neisse õnnelikesse taredesse , kel oli au neile öömaja pakkuda , jäid Zmaiko ja Dvaion kahekesi . </s> <s> Vanamees komberdas jändrikult toolilt koldele lähemale , karunahkadega kaetud asemele , köhis raskelt ja pühkis silmist pisaraid . </s> <s> Zmaiko kallas talle safrani ja maarohtudega maitsestatud kuuma veini . </s> <s> Viivu nad vaikisid , meenutasid lõppenud nõupidamist , korrastasid mõtteid . </s> <s> Siis ütles Dvaion : </s> </p>
<p> <s> " Sa ei rääkinud täna vennaskonnale täit tõde , Zmaiko . </s> <s> Sa oled muutunud , jätad palju asju enda teada . " </s> </p>
<p> <s> " Sinu eest ei varja ma midagi . </s> <s> Ei taha ega suudagi . " </s> </p>
<p> <s> " Sa pole minulegi oma plaanidest rääkinud , " ütles Dvaion ja silmitses ainiti Zmaikot . </s> </p>
<p> <s> " Sa aimad neid , saad neist südamega rohkem aru kui mina mõistusega . </s> <s> Mis on minu jaoks veel segased ettekujutused ja ähmased võimalused , on sinu jaoks juba kindlad kavad ja teod . </s> <s> Ja kui sa need hukka mõistaksid , siis oleksid sa juba öelnud . " </s> </p>
<p> <s> " Sa oled oma isa poeg , " muigas Dvaion mõrult . </s> <s> " Seda ma tean . </s> <s> Ja kui keegi suudab lõpule viia tema võitluse , siis sina see oled . </s> <s> Hea küll , luba mul sind vähemalt aidata . " </s> </p>
<p> <s> " Kui suur mure tarkade kadumine tegelikult on ? " küsis Zmaiko . </s> </p>
<p> <s> " Ja seda küsid sina ? </s> <s> Kes sa ise oled nõia verd ? " </s> </p>
<p> <s> " Minu oskused on väikesed ja pole kedagi , kes mind õpetaks . " </s> </p>
<p> <s> " Hästi . </s> <s> Tarkade kadumine pole täna veel suur mure . </s> <s> Homme ka veel mitte . </s> <s> Aga kui tarku juurde ei tule , peavad inimesed hakkama teistmoodi elama . </s> <s> Jõukus väheneb , meile makstakse vähem , krahvidele , skvaieritele ja kuningale makstakse vähem . </s> <s> Aegupidi jõuab sõna tarkade saatusest ikkagi rahva hulka . </s> <s> Saabuvad segased ajad . </s> <s> Minu jaoks pole see enam suur mure ... </s> <s> Küll aga sinu jaoks . " </s> </p>
<p> <s> Nüüd oli see välja öeldud . </s> <s> See , mida kõik niigi teadsid . </s> <s> Et pärast Dvaioni surma saab järgmiseks peameheks Zmaiko . </s> <s> Mitte Smiczan , Jergus , Marcos ega Vendro , aga Zmaiko , Blagomiri ja Kandise poeg , Pärnaoru maade ainus ja õige pärija . </s> <s> Asjad saavad siis taas õigeks – teised külad on Pärnaoru all ja neid valitseb õigest soost mees . </s> </p>
<p> <s> " Su silmades on veel küllalt elujõudu , " sõnas Zmaiko vaikselt . </s> <s> " Ma ei näe seal surma ... </s> <s> Kandis ka ei näinud . </s> <s> Ta ütles , et sa elad veel . " </s> </p>
<p> <s> " Sinu ema on palju muutunud , " ohkas Dvaion . </s> <s> " Kakskümmend aastat maa all ei tee kellegi mõistusele head . </s> <s> Sa pead teda hoidma , las ta hingab Pärnaoru õhku , elab oma vanas tammesõõris ... " </s> </p>
<p> <s> " Ma tahan ta Handridi saata , " ütles Zmaiko kindlalt . </s> <s> " Ainult nii on kõigel mõtet . " </s> </p>
<p> <s> " Nii , " ohkas Dvaion ja räkastas köhida . </s> <s> Zmaiko segas talle veel kuuma veini ja kohendas koldes halge . </s> <s> " Oled sa vahel mõelnud , " jätkas Dvaion pärast köhahoo vaibumist , " et ta ei taha minna , et see on talle väga raske ? " </s> </p>
<p> <s> " Olen , " vastas Zmaiko lihtsalt . </s> </p>
<p> <s> " Ja pole midagi , mis saaks sinu kavatsusi väärata ? " </s> </p>
<p> <s> " Ainult see , kui sina need ära keelad . " </s> </p>
<p> <s> " Aga kes olen mina , et takistada Blagomiri poega ? </s> <s> Sul on omad õigused ja sa tead neid . " </s> </p>
<p> <s> " Mul on vaja kõigi õiglaste abi . </s> <s> Kui sina oled vastu ... " </s> </p>
<p> <s> " Ei , " muigas Dvaion äkki . </s> <s> " Ma pole öelnud , et oleksin vastu . </s> <s> Lõppude lõpuks , pärast kõiki neid aastaid urus istumist ... </s> <s> Äkki tõesti , miks mitte , see õnnestub sul . " </s> </p>
<p> <s> " Aita mind , " palus Zmaiko . </s> </p>
<p> <s> " Räägi Marcosega , kõigepealt räägi temaga . </s> <s> Kui me midagi üldse teha saame , siis ainult Cartna kaudu . " </s> </p>
<p> <s> " Ma tean seda . " </s> </p>
<p> <s> " Ma arvan , et sulle võiks väga abiks olla üks mees , kes elab Harjasmäe jalamil üksildases hütis . </s> <s> Jandr on tema nimi ja Jandr Pööraseks teda kutsutakse . </s> <s> Ta on meid mõnikord aidanud ... </s> <s> Aga ma ei usalda teda . </s> <s> Selleks on ta liiga haige ja julm . </s> <s> Kuid osav . </s> <s> On inimesi , kelle oskusi sa küll hindad , kuid keda ei nuta iial taga . </s> <s> Marcos viib sind temaga kokku . </s> <s> Ja Ginshala suhtes , saan ma aru , et ... " </s> </p>
<p> <s> " Jah . </s> <s> Praegu oleks hea , kui nende saatusest poleks midagi teada . </s> <s> Varjame seda niikaua kui suudame , kuni saabub õige aeg . " </s> </p>
<p> <s> 20 </s> </p>
<p> <s> See hilissügis tuli ilus , soe ja kuldne , tarkade puudumine tegi küll inimesi nõutuks , ent ei tekitanud suuremaid raskusi . </s> <s> Zmaiko pidas Wili abil Marcosega sidet ja kui ta teadis piisavalt palju , asutas ta end teele Cartnasse . </s> <s> Ta läks üksi , Dvaionilt laenatud muulal , liikus kiiresti ja vähekäidavamaid radasid pidi , magas kõrvalistes kõrtsides ning oli viie päevaga suures kaubalinnas . </s> </p>
<p> <s> Handridi , mida ta vaid öösel ja silmanurgast näinud oli , ei meenutanud siin miski . </s> <s> Linna müürid olid tugevamad ja madalamad , majad vähem suursugused , ent asjalikumad . </s> <s> Cartnas puudus Handridi ülevus ja suurus , kõik oli kokkusurutum , hooned väiksemad , kuid inimesi liikus tänavatel rohkem , kaubeldi peaaegu kõigega , ja mida enam südalinna poole , seda hoogsamaks kaubitsemine muutus . </s> <s> Linnasüdames , raeplatsi keskel oli suur purskkaev , selle kõrval kellatorn , mille tipus tuulelipuks pronksist vahisõduri kuju . </s> <s> Zmaiko leidis muulale ühe trahteri tallis koti kaeru , ämbri vett ning asutas end keskpäeva paiku kellatorni põhjapoolsemasse varju . </s> <s> Ta vaatas sagivaid inimesi , kuulas kaubitsejate hüüdeid , uuris tähelepanelikult , millega kaubeldi . </s> <s> Turul näed sa , mis on inimeste soovid , mida nad tahavad ja ostavad , millega saab neid pehmeks rääkida , et nad viiksid koju kaupa , mida neil ealeski pole olnud soovi osta . </s> <s> Cartna turul pakuti eriti palju kaugetest maadest toodud imeasju , isegi mingeid veidraid , pika sabaga kassitaolisi väikseid loomi , kes puuris varbade vahel ringi kargasid . </s> </p>
<p> <s> " Õiglastelt õigus , " sosistas äkki keegi Zmaiko kõrva juures . </s> </p>
<p> <s> " Õiglastelt õigus , " vastas Zmaiko . </s> <s> " Tere , Wil . " </s> </p>
<p> <s> " Lähme , Marcos ootab sind . " </s> </p>
<p> <s> Aga enne kui nad liikuma hakkasid , peatus Zmaiko turul ühe leti ees , kus äritseti väga võõrapäraste kujukeste , amulettide , kaelakeede , kõrvarõngaste , paelakeste ja kõige muu kujuteldava pahnaga . </s> <s> Ta ei pannud tõmmunahalise kaupmehe kisa tähele , valis vaikides ja leidis lõpuks hõbedast jalavõru , see oli keerdus mao kujuline , madu hammustas oma saba . </s> </p>
<p> <s> Zmaiko hüpitas jalavõru peopesal , libistas sõrmedega üle töödeldud hõbeda . </s> <s> Jah , midagi selles on , niipalju ta tundis , Cordelale see meeldiks - odav ja lihtne , ent hingega tehtud . </s> <s> Veel veidi mõelnud , sobras ta edasi , kuni leidis mingist tundmatust metallist ja ahhaatidega kaunistatud käevõru . </s> <s> Kandisele , mõtles ta . </s> </p>
<p> <s> " Oo , isand oskab valida ! " kiitis tõmmu kaupmees . </s> <s> " Kõige peenemad Dajikapoori ehted , meistriteosed , need on iidvanad , kuid hõbe ei tuhmu iialgi ... " </s> </p>
<p> <s> Zmaiko viskas letile neli tukatit . </s> </p>
<p> <s> " Hei , hei , hei , kulla noormees , need imeasjad maksavad mõlemad kakskümmend tukatit , te ju ometi ei mõtle , et ... " </s> </p>
<p> <s> " Neli , " kostis Zmaiko külmalt . </s> <s> " Neli ja ei kübetki rohkem . " </s> </p>
<p> <s> " Kolmkümmend viis ! " </s> </p>
<p> <s> Zmaiko pöördus minekule , visates ehted põlglikult letile tagasi . </s> <s> Wil kõndis irvitades ta kõrval , aeg-ajalt sagijaid eemale lükates . </s> <s> Paarikümne sammu pärast oli kaupmees neil sabas . </s> </p>
<p> <s> " Isand , isand , ärge solvake ausat kaupmeest ja tema kaupa . </s> <s> Kakskümmend tukatit ja ehted on teie . " </s> </p>
<p> <s> Zmaiko ega Wil ei teinud tülikast müüjast väljagi . </s> </p>
<p> <s> " Olgu neetud see päev , mil ma selle elukutse valisin ! </s> <s> Kümme tukatit ? </s> <s> Ei ? </s> <s> Siis viis , see on ju sulaselge röövimine , aga olgu , ma olen nõus , viis tukatit ? " </s> </p>
<p> <s> Zmaiko kiitis Wilile parasjagu oma muula visadust ja jaksu . </s> <s> Kaupmees haaras kätega peast . </s> </p>
<p> <s> " Neli tukatit , olgu siis ainult neli nende imeliste aarete eest , ma olen laostunud . " </s> </p>
<p> <s> Kaupmehele peaaegu pilku pööramata vahetas Zmaiko kauba nelja tukati vastu . </s> </p>
<p> <s> Marcos ootas Zmaikot Hrano poolt üüritud majas . </s> <s> See oli kahekordne korralik kõrgkodanlase elamu , puust ja paekivist ehitatud , keldrist köetava ahjuga , mis sooja õhku üle maja levitas . </s> <s> Maja asus kesklinna lähistel , vaiksel kõrvaltänaval , kus ta loomulikult kõige suursugusem polnud . </s> <s> Väärikas ometi . </s> </p>
<p> <s> Wil juhatas ta sisse tagauksest , kus Marcos avali süli ootas . </s> <s> Ta embas Zmaikot , embas siiralt ja tugevalt . </s> <s> Et Zmaiko oli tulnud lõpuks pärast oma seiklusi Handridis Cartnasse , näitas , et Marcose töö siin pole vett vedama läinud , et õiglaste huvi selle linna vastu on suur . </s> </p>
<p> <s> Teenrid tõid neile eine , ei midagi samaväärset raehärradele pakutavaga : Marcos teadis Zmaiko lihtsat maitset . </s> <s> Nad sõid kaminas küpsetatud kaalikatega lambapraadi , sõid valget leiba , jõid lihtsamat veini ja haukasid kõrvale musti ploome ja oliive . </s> <s> Asja juurde asumisega polnud kiire - Dvaiongi ei asunud kohe asja juurde - kui vennad kohtuvad , siis räägivad nad kõigepealt sellest , mille üle pole vaja vaielda , ning alles pärast pikka einet ja sõbralikku vestlust asuvad nad tähtsate asjade juurde . </s> <s> Kui millegi üle on vaielda , tuleb see vaidlus nõnda leebem . </s> </p>
<p> <s> Ja kui Zmaiko lõpuks hoolikalt paljaks näritud lambakondi kõrvale lükkas , ütles ta lahkel toonil : " Nii et see linn ootab kuningat . " </s> </p>
<p> <s> " Oh jaa , " nõustus Marcos . </s> <s> " Iga aastane suur pidu . </s> <s> Kuningas tuleb Cartnasse kinnitama linnale kunagi antud privileege . </s> <s> Nii on lepingus ette nähtud . </s> <s> Ühtlasi täpsustatakse mõningad maksuküsimusi , gildid teevale kuningale ja õukonnale suuri kingitusi . </s> <s> Linnarahvas pidutseb ja kuningas teeb neile õlut ja veini välja . </s> <s> Olevat üsna lõbus . " </s> </p>
<p> <s> " Kogu õukond tuleb ? " täpsustas Zmaiko . </s> </p>
<p> <s> " Suur osa , räägitakse . " </s> </p>
<p> <s> " Ma tean , " sõnas nüüd Zmaiko teemat vahetades , " et kui linnapea vahetuks , et kui selleks saaks too Balsamo , oleks meie kasud siit linnast palju suuremad . " </s> </p>
<p> <s> " Ma olen sellele mõelnud . </s> <s> On selge , et Van Impest pole meile palju head loota , temaga ei saa asju ajada , sõbralikke kokkuleppeid sõlmida . </s> <s> Ta on kahtlustav ning tal pole ühtegi põhjust kedagi veel oma piruka kallale lasta . </s> <s> Kui Balsamo meie abiga võimule tuleks , saaks kõik linnas liikuvad rahad ümber mängida ... ehk isegi Hrano raehärraks teha , ehkki neil on siin mingid nõuded , et tulevane raehärra peab vähemalt kümme aastat olema linnas elanud . " </s> </p>
<p> <s> " Ja too Van Impe ? " </s> </p>
<p> <s> " Kahe aasta pärast on uued valimised . </s> <s> Ma üritan mängida nii , et Van Impe usuks , et vastasrind on väike ja tema kontrolli all , et kõik , kes tema vastu on , teevad panuse lollpea Der Binkelile , kes muide on Van Impe salakuulaja . </s> <s> Balsamo on rikas , kaval ja mõjukas , ta tahab väga saada linnapeaks , ja seepärast ei näita oma huvi sugugi välja . " </s> </p>
<p> <s> " Ja mingitele jõulisematele lahendustele sa praegu ei mõtle ? " </s> </p>
<p> <s> " Praegu mitte . </s> <s> Mastfeldi lugu on kõigil liiga hästi meeles ... </s> <s> Tuleb nagu mutt maa all käike uuristada ning siis , kui aeg küps , teha kiired ja otsustavad käigud . </s> <s> Linnas on veel liiga palju mõjukaid mehi , keda ma pole jootnud ja söötnud ega neile litse ette sokutanud . " </s> </p>
<p> <s> " Kas muud võimalust pole linnapead kohalt maha võtta ? " </s> </p>
<p> <s> " Kui ta saadab korda mõne vääritu teo , " muigas Marcos . </s> <s> " Aga nagu ma ütlesin , et Mastfeldi lugu on inimestel veel liiga hästi meeles . </s> <s> Pealegi on Van Impe liiga ettevaatlik ning meie pole veel piisavalt tugevad . " </s> </p>
<p> <s> " Kes selle vääritu teo üle kohut peavad ? " </s> </p>
<p> <s> " Raad loomulikult . </s> <s> Ainult raad saab linnapead tagandada . " </s> </p>
<p> <s> Zmaiko vaikis ja mekkis pikalt mõtiskledes veini . </s> <s> Kui ta uuesti rääkima hakkas , kõlas tema hääl vaiksemalt ja tõsisemalt . </s> <s> " On mõned asjaolud , mis teevad just praegu linnapea väljavahetamise äärmiselt oluliseks . </s> <s> Mul on kiire , Marcos , on väga kiire , sest teist seesugust võimalust ei pruugi enam tulla . </s> <s> Dvaion on minuga nõus . </s> <s> Ma palun sind , uuri välja , niipalju kui saad , iga väiksemgi üksikasi kuninga külaskäigu kohta . </s> <s> Kus ta peatub , millises lossis , kes seal elavad , kes on teenrid , palju tuleb õukonda - kõik , mida saad . </s> <s> Aga ma tahan , et sina sellest kõigest puhtaks jääd . </s> <s> Ka Balsamo jaoks . </s> <s> On parem , kui ta üldse ei aimaks , et sina siin kuidagi mängus oled . " </s> </p>
<p> <s> " Ta on väga tark , Zmaiko . </s> <s> Aga ma uurin kõik välja , mida vajad . </s> <s> Ehkki minu meelest on veel vara liiga jõuliselt tegutseda . " </s> </p>
<p> <s> " Kui kõik läheb nii , nagu ma plaanin , siis tegutseda polegi vaja . </s> <s> Ja muide , Dvaion ütles , et sa saad mind kokku viia mehega , kelle nimi on Jandr . " </s> </p>
<p> <s> " See on väga haige inimene . " </s> </p>
<p> <s> " Kas sa saad ? " </s> </p>
<p> <s> " Jah , Wil korraldab selle asja ära . </s> <s> Tema juurde on siit umbes kaheksa päeva tee . </s> <s> Ja ma ei tea , kas ta enam üldse elus on . </s> <s> Keegi ei tea temast suurt midagi . " </s> </p>
<p> <s> " Sellepärast Dvaion teda soovitaski . </s> <s> Veel tahan ma selles linnas mingit elamiskohta . </s> <s> Seal , kus palju küsimusi ei esitata . </s> <s> Mul on tarvis aadliku rõivaid ja natuke raha . " </s> </p>
<p> <s> " See on väga lihtne . </s> <s> Zmaiko ? " </s> </p>
<p> <s> " Jah ? " </s> </p>
<p> <s> " Kas sa ei räägi mulle , mida kavatsed ? " </s> </p>
<p> <s> " Ma tahan , et sina sellest puhtaks jääd . </s> <s> Õiglased ei tohi sind kaotada . </s> <s> Ja sind ei tohi keegi kahtlustada . </s> <s> Kuninga külaskäigu ajal on kõige parem , kui sa pidevalt Balsamo lähikonnas oleksid . " </s> </p>
<p> <s> " Sa alahindad mind , Zmaiko . " </s> </p>
<p> <s> " Aga ma pole sulle midagi öelnud . " </s> </p>
<p> <s> " Ma tean niigi . </s> <s> Nagu Dvaiongi teab . </s> <s> Aga olgu ma neetud , kui mõistaksin , miks see sulle nii tähtis on . </s> <s> Aga kõige tähtsamat pole sa veel öelnud . </s> <s> Sul on vaja , et Van Impe ... " </s> </p>
<p> <s> " Jäägu see siis sinu hooleks . </s> <s> Sina tunned teda paremini , sina tead võimalusi . </s> <s> Aga sina jääd sellest asjast kõrvale , sa pead olema tolle Balsamo jaoks puhas . " </s> </p>
<p> <s> " Siis uue linnapea terviseks ? " </s> <s> Marcos tõstis peekri . </s> </p>
<p> <s> " Pärnaoru terviseks . </s> <s> Õiglastelt õigus ! " </s> </p>
<p> <s> 21 </s> </p>
<p> <s> Regon polnud - kui ta nüüd hästi järele mõtles - seda sihvakat ja meeletult kaunist ümmardajat kuningalossis kunagi varem näinud . </s> <s> Just siis , kui ta ühel hommikul läbi lõunatiiva köögi poole läks , oli too harilikus teenijakleidis neiu äkitselt ja vaikselt väljunud majordoomuse magamistoast , polnud midagi öelnud , vaid silmadega talle peatumiseks märku andnud . </s> <s> Ja mitte nii , nagu teeb veetlev naisterahvas noormehe tähelepanu tõmbamiseks , vaid peaaegu käskivalt . </s> <s> Regon oli seisatanud ja siis libistas neiu külm käsi talle pihku rullikeeratud paberitüki . </s> <s> Ja enne kui Regon jõudis midagi küsida , oli tüdruk kadunud , ilmselt kõrvalkäiku , ja rohkem polnud ta teda lossis näinud . </s> </p>
<p> <s> Aga paberil seisis : " Zlatko , sa ütlesid , et tahad mind veel näha . </s> <s> " Kõikuva Kivi " kõrtsis homme pärastlõunal . " </s> <s> Kõik . </s> </p>
<p> <s> Regon uuris lossirahvalt järele , et sellenimeline trahter asub Handridi müüridest väljaspool , Dogarise eeslinna keskel , ja on tihti peatuspaigaks pealinna saabuvatele kauplejatele ja talumeestele . </s> <s> End teenistusest vabaks saada polnud mingi mure . </s> <s> Kuninga pojale , ka sohipojale , ei keelata eriti midagi . </s> </p>
<p> <s> Teine mure oli nimi Zlatko . </s> <s> Too naine , kes ta ka polnuks , oli teadlikult kirja alustanud sellise nimega . </s> <s> Jah , Regon mäletas seda nime . </s> <s> Mõnikord öösel unes kuulis ta end nii kutsutavat , ent kutsujat ei õnnestunud tal kunagi tabada . </s> <s> Ka neil hetkedel , mil ta polnud veel päriselt uinunud - siis , kui kusagilt unemaailmast kostvad hääled on eriti selged ja täpsed - on teda nii hüütud . </s> </p>
<p> <s> Zlatko ? </s> </p>
<p> <s> Sellist nime ei pane aadlirahvas oma pojale . </s> <s> Taludes ja külades võib niisugune nimi ette tulla küll . </s> <s> Tõsi , mitte Wiegeris , kus räägitakse teistsugust keelt , lühemat ja krigisevamat , ning nimedki on hästi lühikesed . </s> </p>
<p> <s> Zlatko ? </s> </p>
<p> <s> Jah , ta mäletas , ja sellest hetkest , mil kohtas toda salapärast naist lossihoovist , iga hetkega üha rohkem ja selgemini . </s> <s> Nimi tuli ise tema juurde , otsekui kadunud asi , mis taas oma peremehe on leidnud . </s> <s> Ainuke pärisasi , mis tal kunagi on olnud ja mis on temalt röövitud . </s> </p>
<p> <s> Ühes kummalise tundega meenus talle üha teravamalt , et Agnes oli naisega kaasas olnud noormehega kuidagi imelikult hästi üritanud läbi saada . </s> <s> Nagu oleks tegu olnud tema endise kallimaga . </s> <s> Noormees aga ei näidanud Agnese vastu sugugi huvi üles . </s> <s> Ütles vaid , et nad püüdsid kinni tema põgenenud pruudi , ja palus end lossist minema aidata . </s> <s> Zmaiko aitas neid , niipalju kui sai , sest ta ei saanud teha midagi halba sellele naisele ja tolle noormehe käitumine oli olnud usaldustäratav . </s> </p>
<p> <s> Ta polnud Agnesega vahejuhtumist kunagi rohkem rääkinud kui vaid vabandust palunud , sest elus on asju , mida ei taha hiljem meenutada ega üksikasjades urgitseda . </s> <s> Regoni suhe Agnesega polnud selline , nagu ta oli ette kujutanud siis , kui talle öeldi , et tema pruut saabub lossi . </s> <s> Polnud ka selline , nagu ta oli kartnud järgmisel hommikul , ärgates pärast kummalist vahejuhtumit . </s> <s> Teed Agnese sängi , mida ta iga päevaga üha rohkem ihaldas , tuli käia samm-sammult , pikalt ja visalt . </s> <s> Lõpuks on tüdruk nõus , kui ta on oma mängu lõpuni mänginud . </s> <s> Ja Regonile oli see mäng päev-päevalt üha rohkem meeldima hakanud . </s> <s> Mõnikord lubas Agnes - otsekui möödaminnes ja kogemata - endale käe ümber panna , mõnikord saatis talle poolsuletud laugude alt häbeliku ja väreleva pilgu , mis Regonil meeltes kõik segamini keeras . </s> <s> Agnes oli pannud Regoni endasse armuma . </s> </p>
<p> <s> Minna öösel purjuspäi Agnese armastust nõutama ei tulnud Regonile enam pähegi . </s> <s> Jah , ta saab selle tüdruku , aga nüüd ta teadis , et saab siis , kui Agnes ise tahab , kui ta ise nõus on . </s> <s> See tegi neiu palju väärtuslikumaks . </s> <s> Sest nõus on ta tõesti siis , kui ta Regonit tahab . </s> </p>
<p> <s> Seda enam ei andnud nüüd Regonile rahu too võõras noormees , kes ta " pruudi kinni oli püüdnud " , ning kiri naiselt , kes teda Zlatkoks nimetas . </s> </p>
<p> <s> Õhtupoolikul võttis Regon südame rindu ja läks Agnese kambri ukse taha . </s> </p>
<p> <s> Ta koputas ettevaatlikult , nii nagu ta oli harjunud viimastel kuudel tegema . </s> </p>
<p> <s> " Tule sisse , " vastas Agnes talle mõne aja pärast , toast kostis kergelt mingit kerget kobinat . </s> <s> Regon tundis selles toonis üleolekut , aga praegu oli ta sellega nõus . </s> </p>
<p> <s> Agnes istus peegli ees , seljas pikk roheline kleit , ja kammis juukseid , mis mägijoana ta seljale valgusid . </s> </p>
<p> <s> Ta oli väga ilus . </s> </p>
<p> <s> Juuksed ei näinud küll sedamoodi välja , et nad kammimist vajaksid , ja võib-olla oli nende silumist just mõni hetk tagasi alustatud , ent Regon ei mõtisklenud selle üle kaua . </s> </p>
<p> <s> " Sa näed , mul on tegemist , " viskas Agnes Regoni poole pilku pööramata . </s> <s> " Kui sa tahad mind kuhugi kutsuda , aeda jalutama näiteks , siis oleksid pidanud seda hommikul tegema . </s> <s> Nüüd pole mul enam aega . " </s> </p>
<p> <s> " Ei , ma ei tahtnudki sind kuhugi kutsuda , " kuulis Regon end kiiresti vastamas . </s> </p>
<p> <s> " Ah soo , jah ? " </s> <s> Agnes ei pööranud pilkugi . </s> <s> " Väga hea , mul poleks niikuinii aega . " </s> </p>
<p> <s> " Ma tahtsin lihtsalt midagi küsida . " </s> </p>
<p> <s> " Seda ma arvasingi . </s> <s> Sulle meeldib ju rumalaid küsimusi esitada . " </s> </p>
<p> <s> " Et kes oli see noormees ... " </s> </p>
<p> <s> " No muidugi ! " hüüatas Agnes kiiresti . </s> <s> " Meid pole veel ametlikult kihlatud , aga juba tuled sa aru nõudma , et kellega ma viimasel ballil tantsisin . </s> <s> Kui tahad teada , siis oli see ... " </s> </p>
<p> <s> " Ei , ma ei taha teada , kellega sa tantsisid . </s> <s> Ma tean seda niigi , see oli Gibert , minu hea sõber . " </s> </p>
<p> <s> " Tema kutsus mind küll õhtul lossiparki jalutama . </s> <s> Aga ma ei viitsinud minna , ehkki ta oli väga , väga galantne . " </s> </p>
<p> <s> " Ta on mu sõber , aga hiljuti oma valdustest tulnud . </s> <s> Ta lihtsalt ei tea , et ... " </s> </p>
<p> <s> " Et me peame abielluma . </s> <s> Oh , teab küll , ma ütlesin talle . " </s> </p>
<p> <s> Regon tõmbas sügavalt hinge . </s> <s> Mitte selliste arutelude jaoks ei tulnud ta täna õhtul oma pruudi juurde . </s> <s> Seepärast jättis ta küsimata , kas Agnes oli nende abiellumisest kõnelnud enne või pärast kutset jalutuskäigule . </s> <s> Ta ütles hoopis : " Ma tulin sinult küll midagi muud küsima . </s> <s> Kes oli see noormees , kes tollel ööl sind hoovis kinni püüdis ? " </s> </p>
<p> <s> Nüüd Agnese käsi võpatas ja kamm jäi juustesse pidama . </s> </p>
<p> <s> " Palun , " sõnas Regon kiiresti , " ma ei taha sinult aru nõuda , aga mulle on lihtsalt väga oluline teada . </s> <s> Ja usu mind , mul endal on ka seda ööd väga valus meenutada . </s> <s> Aga kui sa vähegi saad mind aidata , siis ... </s> <s> Ütle palun , kes see oli ? " </s> </p>
<p> <s> Regon nägi , kuidas neiu käsi kammi pigistas , nii et sõrmenukid valgeks läksid , Hetke end kogudes , hääletooni julgeks surudes ütles ta : " Ah tema või ? </s> <s> Mitte keegi . " </s> </p>
<p> <s> Seda oli ka naine Regonile öelnud - " Ma olen mitte keegi . </s> <s> Nüüd olen ma mitte keegi . " </s> </p>
<p> <s> Kaks lihast ja luust " mitte keegit " olid tol ööl tema ellu tulnud , toonud Agnese talle lähemale ... </s> <s> Regon mäletas hästi oma tolleöist kirge - mäletas ning põlgas - ja seda , kuidas " mitte keegid " seda jahutasid ja teda mõistma panid , et see tüdruk on seda väärt , et temasse armuda . </s> </p>
<p> <s> " Aga kes see naine oli ? " küsis Regon siiski . </s> </p>
<p> <s> " Ma ei tea , " vastas Agnes kiiresti . </s> </p>
<p> <s> " Et poiss oli mitte keegi aga naist sa lihtsalt ei tea ? " </s> </p>
<p> <s> " Ei tea jah , ma pole teda kunagi näinud . " </s> </p>
<p> <s> Regon ohkas . </s> <s> " Ma palun sind , Agnes . </s> <s> Ütle mulle . </s> <s> Ma olen neile mõlemile palju tänu võlgu . " </s> </p>
<p> <s> Agnes kallutas pea küljele , kammis end edasi , aeglaselt ja sihikindlalt . </s> <s> Kamm liikus läbi kuldpruunide juuste , mis ulatusid talle poole seljani . </s> <s> Kui ta end liigutas , kostis kleidi vaikset sahinat . </s> </p>
<p> <s> " Tema nimi on Zmaiko . </s> <s> Ta elas minu isa lossi lähedal . </s> <s> Ma olen teda mõned korrad näinud . </s> <s> Ta on harilik talumats , vastik , jõhker ja ülbe kuju , kes mõtles , et mina võiksin temasugusest tühisusest hoolida . </s> <s> Mina ja mingist põllukündjast ! </s> <s> Naeruväärne ! " </s> </p>
<p> <s> Enam-vähem samasuguste sõnadega oli Regon kunagi nooruses - nii ta nüüd Wiegeris veedetud päevi kutsus - ja veinise peaga meenutanud mõnd ebaõnnestunud seiklust kohaliku talutüdrukuga . </s> <s> Ja kui ta selle üle veel veidi mõtles , sai ta aru , et ega temagi Agnese asemel praegu rohkem ei ütleks . </s> </p>
<p> <s> " Head ööd , Agnes , ma ei taha sind rohkem segada , " lausus ta ning läks . </s> </p>
<p> <s> See oli pikk öö , täis unenägudest kostvaid hääli , segaseid kujutelmi ja hämaraid ootusi . </s> </p>
<p> <s> Järgmise päeva pärastlõunal ratsutas Regon Dogarise eeslinna , leidis vaevata üles " Kõikuva Kivi " kõrtsi , kus talle küsimuse peale : " Minu nimi on Regon , kas mind ootab keegi ? " vastati : " Jah , paremalt esimene kamber , kui te olete Zlatko , kes end Regoniks nimetab . " </s> </p>
<p> <s> Ta läks räpases kõrtsis trepist üles , tundes pea vastupandamatut soovi enne üks kann veini juua , mõtles ukse taga , kas koputada , kuid astus siis ilma sisse . </s> </p>
<p> <s> Pisike igerik kõrtsituba , seina ääres päevi ja öid näinud voodi , akna all rohmakas laud ja kaks kolme jalaga tooli . </s> <s> Laual oli savikann värskete pihlaoksadega . </s> <s> Punased marjad rippusid veel oksa küljes . </s> <s> Naine istus ühel toolil , selg tema poole . </s> </p>
<p> <s> Regon seisis ja ootas . </s> </p>
<p> <s> " Tead , ma arvasin , et see on palju lihtsam , " sõnas naine lõpuks . </s> <s> " Ma mõtlesin selle kohtumise peale nii pikalt ja palju , seadsin mõtteis sõnu ritta . </s> <s> Aga nüüd ei oskagi ma sulle midagi öelda ... </s> <s> Tere , Zlatko , tere , mu kallis . " </s> </p>
<p> <s> Nüüd ta tõusis , lükkas peast kapuutsi ja paljastas ainsagi juuksekarvata pea . </s> <s> Regon vaatas naise nägu , temast käis läbi mälestusvärin . </s> <s> Jah , loomulikult ta mäletas , või miski temas mäletas , see nägu oli kogu aeg kusagil mälusopis olemas olnud . </s> <s> Ähmane , udune , aga siiski olemas . </s> </p>
<p> <s> Nimi , nägu ja hääl . </s> </p>
<p> <s> Kunagi võis see naine olla väga ilus . </s> <s> Mitte väga ammu , sest ta polnud sugugi vana . </s> <s> Tema näkku olid aga vajutatud mure , piin ja kannatus . </s> </p>
<p> <s> " Ma arvasin ... mulle on öeldud , et sa oled surnud , " suutis siis Regon öelda . </s> <s> Ta ei teadnud , mida teha - kas astuda naise juurde ja teda emmata või paigale jääda . </s> </p>
<p> <s> " Ma olengi surnud , " kostis naine nukralt . </s> <s> " Inimene on maailma sündinud elama muude asjade jaoks , kui minule viimase kahekümne aasta jooksul osaks on saanud . </s> <s> Aga ma ei taha end haletseda . </s> <s> Tule istu siia minu vastu , tule , ja las ma vaatan sind , Zlatko . " </s> </p>
<p> <s> Regon lasi end vaadata . </s> <s> Ise ei suutnud ta oma pilku naise kuivetunud näos kinni hoida . </s> <s> See oli liiga valus . </s> <s> Ent siis ta veendus , et vähe on südamele rõõmustavamaid asju , kui üle sellise kortsulise ja murest kuivanud näo võbeleb lõpuks õnnelik naeratus . </s> </p>
<p> <s> " Sa oled mu ema ? " pomises Regon . </s> </p>
<p> <s> Naine naeris hääletult , sirutas käe üle laua ja silitas kuiva pihuga Regoni põske . </s> <s> Ka seda puudutust mäletas temas miski ammu kadunud osa . </s> </p>
<p> <s> " Miks nad valetasid ? " sosistas Regon . </s> <s> " Miks nad ei öelnud mulle tõtt ? </s> <s> Miks ? </s> <s> Miks isa saatis mu ära ja ... " </s> </p>
<p> <s> " Sinu isa on kuningas . </s> <s> Tema ja ta laste elud kuuluvad kuningriigile . </s> <s> Nagu ka kuninga laste emade elud . " </s> </p>
<p> <s> " Kes sa oled ? " </s> </p>
<p> <s> " Minu nimi on Kandis . </s> <s> Kes ma olen olnud ? </s> <s> Talunaine , targa õpilane , armastaja , abikaasa , krahvinna , mässaja naine , lootusteta inimvare ... ma olen lihtsalt Kandis , sinu ema , muul pole tähtsust . " </s> </p>
<p> <s> " Ma pean teadma , " sõnas Regon väga vaikselt . </s> </p>
<p> <s> " Sa mõtled kättemaksule ? </s> <s> Unusta see . </s> <s> Las mul olla vähemalt keegi , kes ei too oma elu ohvriks . </s> <s> Kui ma sinult üldse kunagi midagi palun , siis - palun , jää ellu ! </s> <s> Jää vähemalt sina ellu ja mulle alles . " </s> </p>
<p> <s> " Ma ei taha veel kellelegi kätte maksta . </s> <s> Lihtsalt ütle mulle , kuidas ma siia ilma tulin . </s> <s> Kes mind tahtis , milleks mind vaja on ? " </s> </p>
<p> <s> " Seda pead sa ise teadma . </s> <s> Arasthavani jaoks olin ma saak . </s> <s> Minu alandamine pakkus talle suuremat lõbu kui minu tapmine . </s> <s> Lõpuks ta aga tüdines minust . </s> <s> Sinusse ta aga kiindus , lõppeks olid sa ju tema esimene poeg , ja seni ka ainus . </s> <s> Sinule andis ta sohiprintsile sobiliku kasvatuse , ja nagu ma nüüd aru saan , ka abielu . </s> <s> Mind oli aga lihtsam saata elusalt maa alla mädanema . </s> <s> Ma olin Ginshalas . </s> <s> Olin kui vang . </s> <s> Kuningas ajas pettusega üle maa targad kokku ja pani nad Ginshalasse . </s> <s> Nende orjapõli on kestnud vaid mõned kuud , minu oma ligi kakskümmend aastat . </s> <s> Zmaiko vabastas mind sealt . " </s> </p>
<p> <s> Regon raputas pead . </s> <s> " Kunagi pead sa mulle rääkima . </s> <s> See Zmaiko ... tema on ... ? " </s> </p>
<p> <s> " Sinu poolvend . " </s> </p>
<p> <s> " Nii , " sõnas Regon . </s> <s> " Nii . </s> <s> Agnes tunneb teda , Agnes on pärit Fostaynist , kus asub Pärnaoru küla , kõige mässumeelsem küla kuningriigis . " </s> </p>
<p> <s> " Mina olen ka Pärnaorust . </s> <s> Ja mitte mässumeelsem pole õige sõna ... </s> <s> Pärnaorus teatakse ja mäletatakse , et oma vabadus tuleb kätte võidelda , ning kui see on käes , siis pole see enam võit , vaid sulle määratud kohustus . </s> <s> Vabaduse kõrgeim määr on kohustus teiste eest hoolitseda . </s> <s> Valitseda õiglaselt ja hästi . " </s> </p>
<p> <s> " Sa võitlesid kunagi kuninga vastu , kaotasid ja said minu isa saagiks ? " </s> </p>
<p> <s> Kandis naeratas nukralt . </s> <s> " See oli väga ammu . </s> <s> Ma ei võidelnud kuninga vastu , vaid oma inimeste vabaduse eest . </s> <s> Aga usu mind , see pole praegu tähtis . </s> <s> Tähtis on see , et sa oled olemas . " </s> </p>
<p> <s> " Kus sa elad ? " </s> </p>
<p> <s> " Pärnaorus . </s> <s> Oma kodus . </s> <s> Zmaikoga . </s> <s> Muide , temagi tahtis sinuga kõnelda . </s> <s> Tema õieti selle kohtumise korraldaski . " </s> </p>
<p> <s> " Aga kus ta on ? " </s> </p>
<p> <s> " Siin , " kostis ukselt . </s> <s> Kandis ei vaevunud pead pöörama , Regon aga lausa võpatas . </s> </p>
<p> <s> Zmaiko seisis vastu uksepiita nõjatudes ja muigas kergelt . </s> </p>
<p> <s> 22 </s> </p>
<p> <s> Nad istusid terve öö " Kõikuva Kivi " trahteris , kaks venda , jõid veini , sõid juustu ja viinamarju ning peremehe oivalist suvetuulte käes kuivatatud raudkõva sinki , tõmbasid Pärnaoru kirsitubakat , millega Regon õieti nüüd esimest tutvust tegi . </s> <s> Tubakas ise tuleb kusagilt lõunast , aga ainult Pärnaorus osatakse selle valmistamise kunsti , selle tõi sinna vana tark Zmai . </s> <s> Puu , millest valida kirsid , peab olema õige , õige koha peal kasvanud , marju tuleb kuivatada ja töödelda , et nad tubakale just täpselt selle kuulsa magusmõru meki annaksid . </s> <s> Parim tubakas kasvas kusagil lõunas ning seda tõid juhuslikud kaupmehed . </s> <s> Dvaion oli Marcoselt teada saanud , et Cartnas eraldi tubakakaupmehi pole , ehkki piibutõmbamine pidavat linnas iga aastaga rohkem moodi minema . </s> <s> Paar kõrget linnasaksa olid Zmai kirsitubakast siirasse vaimustusse sattunud . </s> <s> Varsti , lubas Dvaion , ei tõmmata Cartnas enam ühtegi piibutäit , ilma et sellest mõni veering õiglaste taskusse ei pudeneks . </s> <s> Kõik tubakaga tegelevad kaupmehed saavad õiglastelt kaitse ja müügisoodustused Cartnas . </s> <s> Paar tõrksamat kaupmeest olidki pealtnäha juhuslike röövlite kätte sattunud ja oma kaubast ilma jäänud . </s> </p>
<p> <s> Noormeeste ema magas juba ammu kõrval kambris , nemad aga rääkisid , oma elust , armastusest , jõid , suitsetasid , sõid , meenutasid lapsepõlve . </s> <s> Regon sai teada , mis on Pärnaoru , mis on olnud selle ajalugu , kes oli Blagomir . </s> </p>
<p> <s> " Sa võid küsida , kas ma vihkan Arasthavanit , " rääkis Zmaiko . </s> <s> " Ei , ei vihka . </s> <s> Jah , ta lasi tappa minu isa . </s> <s> Aga mida ma teeksin vihkamisega ? </s> <s> Püüaksin kuningale kätte maksta . </s> <s> Kandis ei taha seda , see kõik on juba ajalugu . </s> <s> Elada tuleb aga tänasele ja homsele . " </s> </p>
<p> <s> " Minu tänane päev ongi eilne , " arvas Regon . </s> <s> " Ma sain täna tagasi oma mineviku ja õige nime . " </s> </p>
<p> <s> " Ei , " raputas Zmaiko pead . </s> <s> " Sulle võis nii mõndagi selgemaks saada , aga see ei muuda sinu minevikku . </s> <s> Minagi ei saa oma minevikuga midagi peale hakata . </s> <s> Ma peaksin olema Pärnaoru seaduslik krahv , sest sündisin krahvi ja krahvinna abielust . </s> <s> Minu isa oli ka kuninga omast suurema õigusega Pärnaoru valitseja . </s> <s> Aga sel pole enam tähtsust , see on minevik . </s> <s> Ma olen tavaline talumees , harin põldu , möllan tüdrukutega , maksan skvaierile makse . </s> <s> Liiga palju verd on voolanud , et minevikus taas tuulama hakata . " </s> </p>
<p> <s> " Minu isa on olnud julm ja ebaõiglane mees . " </s> </p>
<p> <s> " Ta on kuningas . " </s> </p>
<p> <s> " Ta on mees , kes pani oma poja ema maa alla kloostrisse vangi ! </s> <s> Aga õigupoolest , kuidas sa ema sealt üldse vabastasid ? </s> <s> Kuidas sa Ginshalasse sattusid ? " </s> </p>
<p> <s> " See oli puhas juhus . </s> <s> Juhus või õnn . </s> <s> Kui kuulsin kuninga kutsest , et targad peavad Ginshalasse kogunema , otsustasin minagi minna . </s> <s> Loll mõte , ma pole mingi tark ... tark ei roniks nii lihtsasse lõksu . " </s> </p>
<p> <s> " Ma pean sellest isaga rääkima ! " hüüatas Regon , kes Zmaikost tunduvalt rohkem veini oli pruukinud . </s> <s> " See oli minu ema , kelle ta sinna vangistas . " </s> </p>
<p> <s> " Ei , pole vaja , " vastas Zmaiko . </s> <s> " Mõtle selle üle ning sa leiad isegi , et nii asud sa vastu oma õnnele . </s> <s> Pealegi , see kõik oli kakskümmend aastat tagasi . </s> <s> Joome ! </s> <s> Joome homse terviseks , sinu ja Agnese õnne terviseks ! " </s> </p>
<p> <s> Vein tegi Regonile Agnese kohta küsimise kergemaks . </s> </p>
<p> <s> " Temast saab hea naine , " vastas Zmaiko hooletult . </s> <s> " Tookord Handridis oli ta omadega liiga segamini . </s> <s> Jah , ma ei salga , me oleme tuttavad , ehk veidi rohkem koos lobisenud kui talumees ja krahvitütar tavaliselt ... </s> <s> Aga sel pole tõesti mingit tähtsust . </s> <s> Nüüd on ta pealinna palees ja unustab kõik endise . " </s> </p>
<p> <s> Tunnid möödusid , vein kahanes . </s> </p>
<p> <s> " Siiski on paar asja , Regon ... " </s> </p>
<p> <s> " Kutsu mind Zlatkoks ! " </s> </p>
<p> <s> " Hästi , on paar asja , Zlatko , millest ma pean sulle rääkima . </s> <s> Kõigepealt Kandis , meie ema . </s> <s> Ma olen temaga nüüd koos olnud , elanud meie vanas kodus . </s> <s> Alguses , kui mul õnnestus ta Ginshalast päästa , lootsin ma , et Pärnaoru õhk ja inimesed teevad talle head , et ta kosub taas elule . </s> <s> Nüüd aga ma näen , et pigem on kõik läinud vastupidi . </s> <s> Vanad mälestused kisuvad haavad lahti , ta närtsib ja kustub edasi . </s> <s> Ja pole midagi , mida ma teha saaksin . </s> <s> Ma olen kõigiti püüdnud , kuid näen , kuidas ta mõtleb vaid ammumöödunud päevadele . </s> <s> Võib-olla on minu lähedus see - nii olen ma vahel mõelnud - mis talle nii haiget teeb . </s> <s> Mina meenutan talle isa ja kõike seda valu . </s> <s> Mälestus kunagisest suurusest ja hiilgust , õnnest ja vabadusest ja armastusest on tema jaoks liiga valus . </s> <s> Ta pole veel vana , kuid vananeb iga päevaga . </s> <s> Mõtle sellele , mõtle ja pea meeles . </s> <s> Kui sul on kunagi võimalus midagi ema heaks teha ... " </s> </p>
<p> <s> " Zmaiko , sa võid minu peale kindel olla ! " </s> </p>
<p> <s> " Äkki isegi ... tead , see on hullumeelne mõte , aga siiski . </s> <s> Võib-olla on Handridi palee see , mis talle paremini passiks . </s> <s> Ta on ju krahvinna tegelikult ... </s> <s> On valus näha , kuidas meie ema närtsib . </s> <s> Ühesõnaga - ta on ju praegu ikkagi põgenik . </s> <s> Oleks õiglane , kui ta saaks elada vabalt ja midagi kartmata . " </s> </p>
<p> <s> " Vend ! </s> <s> Ma teen kõik , mida suudan . " </s> </p>
<p> <s> " Aga ikka tasa ja targu , eks , Zlatko . </s> <s> Mingil juhul ära torma oma isa juurde õigust taga nõudma . </s> <s> Ja on veel üks asi , millest ma tahtsin sinuga rääkida . </s> <s> Ent joome enne ! " </s> </p>
<p> <s> Nad jõid ja siis hakkas Zmaiko rääkima Cartna linnast . </s> <s> Et tal on seal aeg-ajalt mõningaid toimetamisi ette tulnud ning nendega seoses on tekkinud ka mõned head tuttavad . </s> <s> Linnas olla midagi valesti , miski - suur ahnus ilmselt - on mõnede raehärrade mõistuse pahupidi pööranud . </s> <s> Zmaiko ei tea midagi täpselt , kuid igasugu jutte liikuvat . </s> </p>
<p> <s> " Sa oled õukonnas alles uus inimene , " jätkas Zmaiko . </s> <s> " Seepärast tahan ma sind hoiatada - lähed sa ju samuti pidustustele sinna linna - et ära usu seal kedagi . </s> <s> Cartnas punutakse mingeid kurjakuulutavaid vandenõusid . </s> <s> Võib-olla hakatakse seal sind meelitama , ära ostma , lubatakse rikkusi , ma tean ainult seda , et raad pole oma eesõigustega rahul ning nad otsivad palees liitlasi . </s> <s> Juhtud sa seal võõrastega kokku , siis ära usalda kedagi , ole aus ja sirgemeelne , pea meeles , et sinu õnn ja saatus - ning meie ema oma - peab olema Handridis . " </s> </p>
<p> <s> " Ma ei tea , millest sa räägid , " raputas Regon pead , " aga ma võtan su nõu kuulda . </s> <s> Mulle pole kunagi meeldinud linnasakstega tegemist teha . " </s> </p>
<p> <s> " Ole ettevaatlik . </s> <s> Kui ma midagi lähemat kuulen , annan sulle teada . " </s> </p>
<p> <s> Puhkama läksid nad alles esimestes koiduvalguse kiirtes . </s> <s> Zmaiko patsutas Regonile õlale , ja siis vajus kuninga sohipoeg sammupealt asemele magama . </s> </p>
<p> <s> Zmaiko läks vaikselt trepist alla , äratas unise kõrtsmiku , kes torisedes komberdas talliuksi avama . </s> <s> Kui Zmaiko muulaga varahommikusele linnatänavale jõudis , ootas teda seal Wil , kes kergitas küsivalt kulmu . </s> </p>
<p> <s> " Jah , " noogutas Zmaiko . </s> <s> " Ta on meie . </s> <s> Ta pole siiski päris loll , aga joob liiga palju . </s> <s> Üldiselt ta sobib . </s> <s> Kiirustame nüüd , sõber Wil , minu sisikond kisendab Cartna jäävee järele ! " </s> </p>
<p> <s> 23 </s> </p>
<p> <s> Harjasmägi oli oma nime saanud terava viiruna üle künka kasvavast seedrisalust . </s> <s> Selle jalamil , mägioja ääres oli alati olnud hütt , mis suurte sõdade ajal tõenäoliselt tühjana oli seisnud . </s> <s> Igatahes asus sinna kümmekond aastat tagasi mees nimega Jandr , kõhn ja lühike , ent sitkete musklitega ja nutikas . </s> <s> Paari aastaga ehitas ta hütist enam-vähem korraliku maja . </s> <s> Keegi ei teadnud , kust ta tulnud oli , või milliste saladuste eest põgenes . </s> <s> Mõõga , pussnoa , kirve , oda ja hargiga oskas ta igatahes ümber käia , nii et tõenäoliselt ta kusagilt sõjaväest pärit oli . </s> <s> Ehk isegi palgasõdurite omast . </s> <s> Hüüdnimi Pöörane kleepus talle külge üsna kiiresti . </s> <s> Karujahil käis ta ainult üksi ja odaga , naabrite lambaid ja kitsi varastades tappis pika noaga osavalt mitu suurt karjakoera . </s> <s> Kuus külameest läksid talle õpetust andma , kaks neist ei tulnud tagasi , ülejäänud ei tahtnud juhtunust enam kõnelda , osalt segasid seda haavad , ühel ka väljarebitud keel . </s> <s> Niipalju nad siiski mainisid , et lambaid see hull vähemalt sööb , kitsedega käib aga ümber nii , nagu ta naisterahvast eales näinud poleks . </s> <s> Ümbruskonna rahvas pöördusid õiglaste poole . </s> <s> Dvaion saatis kaks meest . </s> <s> Vaist ütles õiglaste pealikule , et tapmine oleks siin liiga lihtne lahendus . </s> <s> Läbirääkimised Jandri , õiglaste ja naabrite vahel kestsid kaks päeva . </s> <s> Kokkulepe sai lihtne - Jandr ei puutu enam naabrite vara , õiglased hüvitavad tema tekitatud kahju , vastutasuks ei ürita ka keegi külast veritasu täide viia . </s> </p>
<p> <s> " Veritasu on vajalik , aga ainult siis , kui ta on vajalik , " ütles Dvaion alati . </s> <s> Verega tuleb tasuda reetmise eest . </s> <s> Jandr oli ülbe ja jõhker , peast pisut põrunud , aga ta polnud ahne , ta lihtsalt oli võidelnud ellujäämise eest ainsate vahenditega , mida ta tundis . </s> <s> Need vahendid avaldasid Dvaionile mõju . </s> <s> Wil ja Marcos käisid samuti Jandri juures , uurisid lähemalt , kuidas ja mida ta oskab . </s> </p>
<p> <s> Mitte ühtegi utte enam Mäetaguse küla karjast , õiglased otsivad Jandrile tööd , kui tal millestki puudus käes on . </s> </p>
<p> <s> Ja mõned korrad oli tulnud Wil või keegi teine , keda Jandr usaldas , teatas talle lühidalt , kes , kus , kuidas ja millal . </s> <s> Töö sai puhas ja korralik . </s> <s> Jandri noapiste oli alati sügav , kiire ja tappev . </s> </p>
<p> <s> Wil ja Zmaiko ratsutasid oma muuladel otse Jandri hoovi . </s> <s> Oli juba peaaegu õhtu , päike hakkas Harjasmäe taha looja minema , mees pidi kindlasti kodus olema . </s> <s> Paar musta kitse näksisid veel põõsa alt rohtu , unkaaugust tõusis peenike suitsuvine . </s> <s> Kaks oja ääres paterdavat kaks hane andsid peremehele valju kaagatamisega võõrastest teada . </s> <s> Siis ta seisiski lävel , kirves hooletult üle õla , lühikest kasvu , sitke ja jässakas , kergelt pilus silmadega , seiras tumma pilguga Wili ja Zmaikot . </s> </p>
<p> <s> " Õhtust , Jandr , " hõikas Wil ja hüppas sadulast maha . </s> </p>
<p> <s> " Teda ma ei tunne , " ühmas Jandr ja sügas kirvega selga . </s> </p>
<p> <s> " Ma olen Cartnast , " vastas Zmaiko . </s> <s> " Sa ei tohigi mind tunda . </s> <s> Sulle on tööd . " </s> </p>
<p> <s> " Töö tööks , mis asjast sa oled ? " </s> </p>
<p> <s> " Cartna , üks linn on selline . " </s> </p>
<p> <s> " Linnas ma pole töötanud . </s> <s> Sitta on liiga palju , haiseb , kitsas , ruumi pole , põgeneda pole kuhugi . " </s> </p>
<p> <s> Zmaiko viskas Jandri jalge ette vasikanahast kukru . </s> <s> See langes usaldusväärse kõlina saatel vastu pakku . </s> <s> Jandr korjas selle üles , sõlmas lahti , kiikas sisse ja ühmas rahulolevalt . </s> </p>
<p> <s> " See on ettemaks , " kostis Zmaiko , " pool kogu rahast . " </s> </p>
<p> <s> Jandr põrnitses nüüd Zmaikot . </s> <s> Niipalju sai ta aru küll , et too poiss peab olema otse Dvaioni juurest ja Wil on siin ainult teejuht . </s> <s> Ja kui Dvaioni juurest , siis üleliigseid küsimusi pole mõtet esitada . </s> </p>
<p> <s> " Kümne päeva pärast , " ütles Zmaiko . </s> <s> " Wil juhatab su linna , seal istud peidus , ei pista ninagi välja . </s> <s> Süüa , juua , kõike on . </s> <s> Siis tulen mina ja ütlen sulle , kus ja millal töö ära tuleb teha . " </s> </p>
<p> <s> " Nendes riietes lähengi linna või ? " mühatas Jandr ja näitas oma kulunud ja paigatud ürbi peale . </s> </p>
<p> <s> " Saad sellised riided selga , millega siin võid krahvi mängida . " </s> </p>
<p> <s> " Üks mees tuleb ära koksata või ? " </s> </p>
<p> <s> " Üks , " sõnas Zmaiko . </s> <s> " Ma ütlen sulle , kuidas ta välja näeb . </s> <s> Aga ta pole üksi . </s> <s> Temaga on veel mehi , aga nemad vaid ootavad sinu etteastet , siis teevad nad ise ülejäänud töö ära . </s> <s> Aga kui sinu töö on tehtud , siis sina kaod , tee näitan ma sulle ette , ülejäänud jäävad omavahel taplema . </s> <s> Ära unusta , see siin on ainult pool kogu summast . " </s> </p>
<p> <s> " Maksta te oskate . " </s> <s> Jandri pilk käis kukrust Zmaiko peale ja tagasi . </s> </p>
<p> <s> " Leppisime kokku ? " </s> </p>
<p> <s> " Teeme ära , " ühmas Jandr ja irvitas . </s> <s> " Lööme käed ka või ? " </s> </p>
<p> <s> Nad raputasid teineteisel tugevalt kätt , kinnitasid kokkuleppe mehise käepigistusega . </s> </p>
<p> <s> 24 </s> </p>
<p> <s> Aasta viimase kuu alguseks oli mereäärses Cartnas ilm juba jahedamaks läinud . </s> <s> Reisidelt naasid talvepuhkusele viimased laevad , kaupmehed tõmbusid sadamast ladudesse , linna hakkas voolama küladest talvitumiseks toidukraami : kuivatatud ja soolatud liha , ube , kaalikat , kõva tumekollast juustu ning muidugi ohtralt veini , viina ja õlut . </s> <s> Joogikraami toodi rohkem ka sellepärast , et kuninga iga-aastane privileegide kinnitamine kujunes suureks rahvapeoks , õukond möllas ja laaberdas tavaliselt mitu päeva järjest , raehärrad korraldasid õukonnale meeldimiseks ja üksteise ületrumpamiseks aina suurejoonelisemaid prassinguid . </s> <s> Ja kõigest sellest sai osa ka vaba linnarahvas - vastavalt seisusele korraldasid artellid , gildid ja raad tänavapidustusi . </s> <s> Külalisi vooris kaugemaltki , nii et vahid väravates pidasid arvet , ning kui rae poolt etteöeldud number täis sai , siis löödi väravad kinni . </s> <s> Kõrgematel ja tähtsamatel külalistel oli rae poolt antud lubatäht ette näidata . </s> <s> Õhtupoolikul kogunes linnaväravate ette suurem rahvahulk , nende seas loomulikult palju igasugu hulguseid , kerjuseid ja harjuskeid . </s> <s> Tihti jäidki nad väravate taha , siis süüdati seal lõkked ja üritati hommikul esimeste lahkujate asemel pidusöökide jääkidest osa saada . </s> <s> Eelisjärjekorras lasti linna sisse moosekante , kondiväänajaid , silmamoondajaid , rändlaulikuid ja muud seda sorti rahvast , kes söögi ja joogi eest vähemasti midagi vastu pakuvad . </s> <s> Saamahimuline rahvasumm hakkas tavaliselt kogunema mitu päeva enne kuninga ja õukonna arvatavat saabumist , see tekitas ümbruses paraja segaduse . </s> <s> Esimestel sellistel päevadel saabus muuladega ka üks võrdlemisi vähe silmatorkav neljaliikmeline seltskond , kellest kolm olid sitked mehed , kindla pilgu ja sirge rühiga ja nägid välja kui jõukamate talumeeste vanemad pojad või vaesemate skvaierite asjalikud sugulased . </s> <s> Üks nende seast oli aga tõenäoliselt naine , ära võis tunda selle vaid kõnnaku , rühi ja kehakuju järgi , sest oma nägu varjas ta laia kapuutsiga . </s> <s> Väravate ümber kogunenud rahvasummas polnud neil keeruline märkamatult väravatest läbi minna , ja kindlasti aitas sellele kaasa nende asjalik ja teadlik ilme . </s> </p>
<p> <s> Nende pealik paistis olevat kõige noorem , vähemasti käis tema kõige ees , ja kui ta midagi ütles , siis kuuletuti talle vastu vaidlemata . </s> <s> Kohe väravatest läbi saades pöörasid nad ühte kitsasse ja sopasesse kõrvaltänavasse , kus neid juba ootas mees , kelles mõni tähelepanelikum linnakodanik oleks võinud ära tunda karusnahakaupmeeste gildi vastse liikme isand Hrano esimese abilise Marcose parema käe Wili . </s> </p>
<p> <s> Oleks võinud , aga kas oli see juhus või Wili ettenägelikus , aga ühtegi kõrvalist silmapaari nende kohtumisel ei olnud ja üüritud majakökatsini , kus seltskond öömaja leidis , mindi mööda tagahoove ja nurgataguseid . </s> <s> Aga vaevalt Cartnas isegi neil päevil ühte võõrast seltskonda eriliselt oleks tähele pandud . </s> <s> Neid võttis ligadi-logadi majas , ühel räämasel kõrvaltänaval kohe linnamüüri ääres vastu poolkurt peremees , näitas kätte toad ning lasi ühesilmalisel vanamooril meestele loomalihahautist ette kanda . </s> <s> Söök oli maja olukorraga karjuvas vastuolus , sestap lasti sellele ka lisa tuua ja eriti ablas oli salgast kõige vanem , rohmaka välimusega lühike jässakas pilusilmne mees . </s> </p>
<p> <s> Nad jäid sinna majja mitmeks päevaks , kuni kuninga saabumiseni , vaid nende pealik käis väljas , ent kuigi tal oli asja linna mitmesse ossa ja mitmesse majja , ei mäletanud keegi hiljem tema külaskäiku - niivõrd oskuslikult varjatud olid need . </s> <s> Oleks keegi tal silma peal hoidnud , märganuks ta ehk et noormees enamasti auliku isand Marcose kannupoisi Wiliga tegemist tegi . </s> <s> Ent loomulikult ei hoidnud tal keegi silma peal . </s> <s> Kuningas oli kõige tähtsam , õukonna saabumine , pidustused , lõbustused . </s> </p>
<p> <s> Mida oleks pidanud tähendama see tagasihoidlik seltskond Cartna linnale ? </s> <s> Kuninga saabumise ajal ? </s> </p>
<p> <s> Loomulikult mitte kõige vähematki ! </s> </p>
<p> <s> Arasthavani ja Damara saabumise päevaks löödi hulguste karjad linnamüüri äärest minema , peatänav , mis väravate juurest otse raekojani viis , kaunistati lillede , vanikute , vappide ja lehvivate lippudega . </s> <s> Kõik lehvisid seal nüüd kõrvuti - kuninga , tähtsamate aadlisuguvõsade , Cartna linna ja raehärrade perekonnavapid ja sümbolid , Cartna mõõkkala ning Arasthavani punane roos ja mõõk . </s> <s> Kuninglik ihukaardivägi saabus kõige ees , sadakond valitud meest marssal Lufay juhtimisel . </s> <s> Cartna enda raesalk surus inimesed peatänaval majade äärde , paljud olid aga koha sisse võtnud katustel , võõrastemajade aknad olid samuti rahvast täis , erilise huviga ootasid õukonna saabumist muidugi linnaisade prouad , kes koos teenijatüdrukute ja rätsepatega akende juures paremad kohad sisse olid võtnud . </s> <s> Heal juhul jõuavad nad enne õhtust balli raekojas oma tualeti juures üht-teist muuta , et endale ja linnale mitte häbi teha . </s> </p>
<p> <s> Kui kuningas kaaskonnaga mereäärsel teel Cartna kõrgeima müüritorni vaatevälja ilmus , tulistasid suurtükid aupaugu . </s> <s> Cartna tervitas oma kuningat , kõik erimeelsused ja vaidlused kuninga ja linna vahel pidid täna minevikku jääma . </s> <s> Cartnal on tarvis kuningat ja kuningal Cartnat . </s> </p>
<p> <s> Linnapea Van Impe tervitas Arasthavanit peaväravas , ulatas talle kuldkandikul sümboolse linna võtme - neid oli kuningal , õieti tema kammerhärral kogunenud juba kümmekond - kummardas ja lausus tavapärased tervitussõnad . </s> <s> Arasthavani vaid viipas rahulolevalt , tema annetused ja kingitused , privileegikiri sealhulgas , antakse üle enne õhtust balli . </s> </p>
<p> <s> Rongkäigu voorimine mööda peatänavat kestis umbes tund aega - kõigepealt ihukaardivägi sõjahobustel , haljad odad lippudega kaunistatud . </s> <s> Siis kuninglik tõld ise , üleskeeratud kardinatega , nii et õnnelikud võisid riigi esimest paari isegi oma silmaga näha . </s> <s> Ja siis tulid järgmised tõllad , mille akende tagant võis näha ennast täis aadlidaame ja vanemaid õukondlasi , nooremad aadlikud , paraadmundrid seljas , ratsutasid oma tõldade ees , näitasid end Cartna kaunitele neidudele , kekutasid nagu jaksasid ja murdsid mitukümmend südant . </s> <s> Kõik nagu alati . </s> </p>
<p> <s> Tänavanurkadel ja väljakutel mängisid menestrelid ja trubaduurid , silmamoondajad tegid oma trikke , taskuvargad püüdsid lollpäid , trahterites ja kõrtsides voolas vein ja õlu , õukond mahutas end korteritesse , kõige väärikamad kuningale lähemale , mehed vabandasid end naiste eest teenistuse ja kiirete asjatoimetustega , et esimesel võimalusel linna peale pääseda ja kohalike daamide südameid ja kehasid vallutada . </s> <s> Kõik nagu alati . </s> </p>
<p> <s> Balli algas siiski hiljem kui tavaliselt , kuningas oma nõuandjatega ühelt poolt ja Van Impe valitud raehärradega teiselt poolt kooskõlastasid rae külalistesaalis varustuslepingu sätteid , mis ütlesid , mis hindadega Cartna Handridiga kaupleb , kui palju kraami rikas kaubalinn tasuta kuninglikesse ladudesse saadab , milliseid kaupu kaugetest maadest peab Cartna kuningale hankima . </s> </p>
<p> <s> Harilikult ei kestnud seegi toiming kuigi kaua , harilikult oli Cartna leplikum ja kuningas vähenõudlikum . </s> <s> Aga kõik hinnad olid viimastel aastatel tõusnud , kõik oli kallimaks läinud . </s> <s> Arasthavani lasi oma nõunikul linnapeale kannatlikult seletada , et pikk rahuaeg riigis on aadlikud laisaks ja ahneks teinud , nad ihkavad supelda luksuses , aga et Cartnale tuleb ju kasuks - mida rohkem nad saavad õukonda rõõmustada . </s> <s> Van Impe surus kurku tagasi sõna " väljapressimine " , lubades endale siiski öelda , et õukondlased peaksid selle kraami eest ka rohkem maksma . </s> <s> Kaupmeestel ei lähe enam nii hästi , üritas ta nõunikule seletada . </s> <s> Karusnahaärile on üldse nagu mingi silmus kaela tõmmatud , muudki summad kipuvad viimasel ajal liikuma kuidagi keerulisi radu pidi , keegi nagu imeks tulu kuskilt salakohast endale kurku . </s> </p>
<p> <s> " Siis pole teil linnas korda majas , " käratas kuningas ootamatult . </s> </p>
<p> <s> " Me tegeleme korra taastamisega , " kogeles Van Impe , " ja teeme kõik , et Teie Majesteeti rõõmustada ... " </s> </p>
<p> <s> " Teie majesteedil on kõht tühi , " märkis Arasthavani . </s> <s> " Ja kuningannal samuti . " </s> <s> Ta põrnitses veidi aega Van Impet ja siis libises muhelusvari üle ta näo . </s> <s> " Hea küll , mida me kaupleme siin nagu turul . </s> <s> Teil on linn valitseda , minul riik . </s> <s> Ma tean küll , et teil kerge ei ole , minul ka ei ole . </s> <s> Enamik õukonnas tolgendavatest paksmagudest tuleb kuhugi sõtta saata , et nad midagigi oma isamaa heaks teeksid . </s> <s> Aga sõda , nagu te väga hästi teate , praegu ei ole . </s> <s> Mäss riigis on maha surutud . </s> <s> Naaberkuningad on sõbrad ja sugulased . </s> <s> Ma loodan väga , et Florense üle mere hakkaks minuga tüli norima - siis oleks põhjust laevu ehitada ja mõned marssalid ja krahvid taplema saata , siis leiaksid nad oma varanduse ise . </s> <s> Aga seni on mul väga kahju , aga ma pean teilt need seitse nahka koorima . </s> <s> Ma luban teile , isand Van Impe , et peale minu lugupidamise ja austuse saate te alla kirjutades ka minu sõna , et järgmisel aastal on need summad palju väiksemad . </s> <s> Logelemisele kuningriigis tuleb lõpp teha ! " </s> </p>
<p> <s> Van Impe pures huult , kuid kirjutas alla . </s> <s> Vaha sulatati paberitele , pitsatid pressiti peale , nad vahetasid käepigistuse ja ürikud . </s> </p>
<p> <s> Ühelt poolt ulatati üle privileege kinnitav kiri ja teiselt poolt neid privileege lammutav varustusleping . </s> <s> Üldiselt oli seegi nagu alati . </s> <s> Nii linnapea kui kuningas teadsid , et kõigel on oma hind . </s> </p>
<p> <s> Ball võis alata , ja algas see nii , nagu ta aastakümneid Cartnas kuninga külaskäigu ajal alanud oli . </s> <s> Raehoone suurde söögisaali kogunenud linna kõrgkiht , külalised ja aadlikud tervitasid rõõmsa hõiskamisega Arasthavani ja Damara ilmumist , rõdul mängisid parimad menestrelid kuninga lemmiklaule ja rahvahulk sööstis toitude kallale , mille pealt Van Impel polnud mingit võimalust kokku hoida . </s> <s> Sadakond luike ja sama palju nuumparte , kaks härga , kümmekond siga ning viis hirve olid oma ihu ja vere selleks pidusöögiks ohverdanud , rääkimata põldudelt ja aedadest saadud kraamist , mis nüüd kurkudesse kugistati . </s> <s> Kuningriigi parimate veini- ja õllemeistrite töö voolas ojadena . </s> <s> Mõõdutunne oli sel õhtul unustatud mõiste . </s> <s> Cartna söödab ja joodab ! </s> <s> Õukond oli seda piiramatut õgimis- ja joomarlusaega aasta otsa igatsenud . </s> <s> Iga suutäie ja sõõmuga ähmastus kohalviibijate arusaam sündsusest , kombekusest ja kõlblusest . </s> </p>
<p> <s> Nii see pidigi olema , nii oli see alati olnud . </s> </p>
<p> <s> Peosaali uste taga vennastusid veinianumate juhatusel raevahid ja kuninga ihukaartlased , et mõne aja pärast ühineda teenrite , ümmardajate , kammerneitside ja muu lihtsama rahva seltskonnaga , kes raekoja koridorides parematest paladest paremaid ülejääke oli noolinud . </s> <s> Paar sinist silma , paar murtud südant ja tahtmatult nende alla kasvama saanud last - kõik nagu alati . </s> </p>
<p> <s> Raekoja seintest väljaspool , kuhu seiklusjanulisemad õukondlaste teenrid olid end juba murdnud , kõigis linna kõrtsides ja trahterites , tänavanurkadel ja väljakutel , käis veelgi vabameelsem pidu . </s> <s> Gildid polnud säästnud raha , käsitöölised ja kaupmehesellid , kerjused ja hulgused , lihtrahvas ja küladest kokkuvoolanud skvaierid ning alamaadlikud , keda raekotta pärispeole polnud palutud , kõik nad segunesid ühtlaselt lõbutsevasse ja pöörlevasse massi , kus taskuvargad ja prostituudid leidsid teenistust , ülejäänud aga lohutust ja unustust karmist argipäevast . </s> <s> Kõik nagu alati , nagu teavad need , kel varem on olnud õnn Arasthavani visiidi ajal Cartnas viibida . </s> </p>
<p> <s> Loomulikult oli linnas ka neid , kellele see oli esimene kord . </s> </p>
<p> <s> Marcos leidis end ühe pika nurgalaua tagant rae peosaalis , paari Handridi õukondlase tüütust seltskonnast . </s> <s> Tema rõivad , pikemaks kasvatatud habe ja vurrud , uhke kübar ja tähtis ilme lisasid talle õukondlaste silmis väärikust , kuid tegelikult olid mõeldud äratundmise vältimiseks . </s> <s> Väga palju ei tulnud Marcosel selle üle siiski muret tunda - aastad olid teinud oma töö ja õukondlaste seas polnud ta kunagi liikunud . </s> <s> Endine siseminister , kes kunagi ta teenistusse oli võtnud , oli sattunud põlu alla ning kuhugi kaugesse maakolkasse maksukogujaks lähetatud . </s> </p>
<p> <s> Mitte iialgi poleks Marcos sattunud siia seltskonda , kui oleks jäänud siseministri teenistusse , mitte iialgi poleks ta elanud sellises majas ja nautinud seesugust suurejoonelist elamist nagu praegu . </s> <s> Ometi oli ta õppinud luksust põlgama , eriti siin , Cartnas , kus teda ümbritsesid inimesed , keda ta mitte iialgi poleks võtnud enda vabal tahtel sõbraks või usaldusaluseks . </s> <s> Cartnas oli kõik müüdav . </s> </p>
<p> <s> Marcosest mõned kohad eemal istus higist leemendav ja pealtnäha purupurjus veinikaupmees Balsamo - ainus mees siinsest kõrgkihist , keda Marcos oleks võinud usaldada - tõrjudes viisakalt kellegi endast vanema ja veelgi enam veini maitsnud õukonnadaami pealetükkivaid kallistusi . </s> <s> Marcos teadis , et Balsamo usaldamise ajad seisavad alles ees . </s> </p>
<p> <s> Veel paar lauda eemal istus Der Binkel , kes nüüd , Handridi ülikute seltskonnas , muidugi linnapead siunata ei söandanud ega tohtinud . </s> <s> Ilmselt kiitis ta hoopis Van Impe voorusi . </s> <s> Marcos lootis , et tõesti just seda ta teeb . </s> </p>
<p> <s> Rõõmsal näoga maitses Marcos sülti ja sinki , jõi peale veini ja üritas vestelda . </s> <s> Ta mängis oma rolli , mängis hästi , oli tavaline Cartna kodanlane , kes õukonna ees pugeda üritas , mängis ja palus mõttes Dvaionit ja kõiki maapõue jõude , et see , mida Zmaiko kavatses , korda läheks . </s> </p>
<p> <s> Söömaajale järgnes ball , kui seda joomaste inimeste tatsamist nii nimetada saab . </s> <s> Tänavail oli seda sorti taarumine juba ammu alanud . </s> <s> Marcos nihkus vaikselt kuningale lähemale , pidas silmas iga ta liigutust , iga silmapilgutust , üritas huulilt sõnu lugeda ja ajuti sai sellega isegi hakkama . </s> </p>
<p> <s> Tema Majesteet hakkas ilmutama tüdimuse märke , õukondlike tantsude imitatsioonid Cartnas olid teda ära tüüdanud . </s> <s> Umbes kesköö ajal viipas Arasthavani linnapeale , ansambel rõdul hakkas mängima kuninga lahkumise auks midagi kõige pidulikumat viisi , mida ta teadis . </s> <s> Tema Majesteet suvatses lahkuda ööbimispaika , just sellisteks puhkudeks linnapea käsul ehitatud , raekoja kõrvalkvartalis asuvasse kolmekordsesse luksuselamusse ; ülejäänud õukond võis end veelgi vabamalt tunda ja kuni varaste hommikutundideni pummeldada . </s> </p>
<p> <s> Marcose silmapilgutuse peale lahkus Wil saalist , temalgi oli nüüd oma töö teha . </s> </p>
<p> <s> Kuninga tee raekojast ööbimispaika polnud kuigi pikk , see viis läbi paar kitsukese tänava , kus nüüd kiiruga süüdati tõrvikuid . </s> <s> Selle eest kandsid hoolt paar linnaametnikku , kes loomulikult ei märganud , kuidas tänava lõpust ilmunud kaks meest hetkeks seisatasid , osavalt ühe maja varju tõmbusid , kust hetk hiljem vaid üks väljus . </s> <s> Nad ei pannud tähele , kuidas see üks , noor ja käbe mees , end paari osava liigutusega üle müüri vinnas , tasahilju üle paari katuseharja ronis ja siis raekoja taga tänavale maandus . </s> </p>
<p> <s> Wil juba ootas seal Zmaikot . </s> </p>
<p> <s> 25 </s> </p>
<p> <s> Arasthavanit ja Damarat saatsid nende lühikesel teekonnal umbes kolmkümmend inimest , nende seas mitu kammerhärrat , õukonna kantsler Agricol , toaneitsid , linnapea , kuus ihukaardiväelast ja veel mõned õukondlased , kelle hulka kuulusid ka loomulikult sohiprints Regon oma pruudi Agnesega , esimene Arasthavani lähikonnas , teine Damara omas . </s> </p>
<p> <s> Raekojast väljumisel , mil joobnud linnakodanikud oma kuningat valjuhäälselt tervitasid , astus üks rändmuusikute ansambel kohe ukse ette , nende muusika oli üllatavalt vali ja heatasemeline ega jäänud palju alla saalis mängitavale . </s> <s> Lõbus rahvahulk hakkas kuningale kiidulaulu esitama , õukondlased pildusid neile münte ja pakkusid veini . </s> <s> Üldises melus sikutas keegi äkitselt Regonit varrukast . </s> <s> Noormees ei jõudnud õieti peadki pöörata , kui tungiv hääl talle kõrva sosistas : </s> </p>
<p> <s> " Kolmas uks vasakult , selles tänavas , mis maja juurde viib . </s> <s> Räägitakse , et seal on varitsus . </s> <s> Ole oma isa lähedal . " </s> </p>
<p> <s> Algul ei saanud Regon midagi aru . </s> <s> Inimesed sagisid ta ümber , laulujoru kostis kõigest üle . </s> <s> Hääle oli ta ometi ära tundnud . </s> </p>
<p> <s> " Zma ... " tahtis ta hüüatada , kuid raudne käsi pigistas ta küünarnukki . </s> </p>
<p> <s> " Ole valvel . </s> <s> See on vandenõu . " </s> </p>
<p> <s> Kellegi tõrviku valgus langes viivuks kummalise kõnetaja peale . </s> <s> Pikk kõhn kapuutsiga kogu . </s> <s> Hääl aga kuulus kindlasti Zmaikole . </s> <s> Nende ümber lauldi ja tantsiti , joodi veini ja pilluti münte . </s> </p>
<p> <s> " Zmaiko , mida sa ometi räägid ! " pahvatas Regon allasurutud häälel . </s> <s> " Mis vandenõu ? " </s> </p>
<p> <s> " Ole valvel , " kordas kapuutsiga kogu . </s> <s> " Kolmas uks vasakult , pime kangialune . </s> <s> Nad võivad su isa tappa . " </s> </p>
<p> <s> " Oota , ma pean valvele ütlema ! " </s> </p>
<p> <s> " Ära tekita asjatut segadust . </s> <s> Ma ei tea ju kindlasti , õnn kaasa ! " </s> <s> Zmaiko , oli see siis tema või mitte , haaras korraks Regoni mõõgapidemest ja tõmbas selle sõrme jagu tupest välja . </s> <s> " Ole oma isa kõrval ! </s> <s> Muuseas , Kandis on ka linnas , " Vana Hõbedakukru " võõrastemajas , ta tahab sind näha . " </s> </p>
<p> <s> " Oota , Zmaiko ... " </s> <s> Kuid juba oli kapuutsiga kogu kadunud rahvahulga sekka ja tema ähvardavatest sõnadest jäi maha ainult kivisest pitsitusest tuikav küünarnukk ja tupest väljatõmmatud mõõk . </s> </p>
<p> <s> Regon oli hetkega kaineks saanud , ta ei lasknudki mõõgapidemest enam lahti , pigistas seda kramplikult , ja kui kuninga kaaskond lõpuks liikuma hakkas , poetas ta end Arasthavani kõrvale , üritades korraga silmas pidada isa , oma pruuti ja kurjakuulutavat kolmandat ust vasakut kätt . </s> </p>
<p> <s> Kuningas ei pannud sohipoja enda kõrvale ilmumist tähele , ta sosistas parasjagu midagi Damarale kõrva , linnapea sibas neil kuulekalt kannul , pikk mantel mööda maad järele lohisemas . </s> <s> Ihukaardivägi , kes samuti sel õhtul veini polnud ära põlanud , astus raske sammuga nende kõrval , pikk ja tüütu vahikord meeles mõlkumas . </s> <s> Ümberringi voolavast peost ja lõbutsemisest saavad nemad osa alles hommikul , kui järgmine salk neid välja vahetab . </s> <s> Sinna on aga aega , ees on pikk ja tüütu öö . </s> </p>
<p> <s> Regon märkas tõrvikuvalguses kolmandat ust vasakul juba kaugelt , ta astus kuningaga ühte sammu ja pressis end Arasthavani ja kaardiväelaste leitnandi vahele , hingas sügavalt ja korrapäraselt , meenutas Zmaiko hoiatust Dogarises , mida ta reisituhinas oli juba hakanud ära unustama . </s> <s> Jah , keegi polnud talle Cartnas lähenenud ega kutsunud osalema mingites vandenõudes , ent sellegipoolest polnud ta kavatsenud siin linnas kedagi usaldada . </s> <s> Agnes , ema ja tema enda head väljavaated õukonnas olid ainsad , mis Regonile midagi tähendanud olid . </s> <s> Handrid , Agnes , kohtumine ema ja Zmaikoga olid muutnud ta elu hoopis teistsuguseks , varem oli ta elanud ühe päeva korraga , nüüd mõtles ta tulevikule , oma õnnele , sellele , kuidas ta saaks teha õnnelikuks Agnese ja ema . </s> <s> Ja ehk ka kuidagi aidata Zmaikot . </s> </p>
<p> <s> Regon mõtles nüüd , mõtles uusi mõtted , tundis ja hindas kõike teistmoodi . </s> </p>
<p> <s> Elu õukonnas teeb valvsaks . </s> </p>
<p> <s> Ta pigistas tugevamini mõõgapära , sest just nüüd lähenesid nad mööda kitsast tänavat kolmandale uksele . </s> <s> Tänava ääres kõrgusid mitmekorruselised paekivist laohooned , nende seas mõni üksik kaupmeheelamu , tõrvikutoss segunes peatänava poolt tuleva kõrbeva liha ja suurtes kateldes keedetavate juurviljade omaga . </s> <s> Kuninga saatkonna sammud kõlasid tumedalt kivisillutisel , kusagilt enda tagant aimas Regon kostvat Agnese häält . </s> <s> Ta meeled haistsid ümbrust täie teravusega , veiniuim oli haihtunud , mõõk on terav , ta oskab lüüa , ta oskab kaitsta . </s> <s> Ta pole küll kunagi kedagi tapnud , ent kas praegu on õige aeg selle peale mõelda , kas ta peab üldse kedagi tapma ? </s> <s> Kindlasti oli Zmaiko kohutav teadaanne vaid mingi kuulujutt , nagu neid linnades ja õukondades ikka igal ajal levib . </s> <s> Vandenõu ? </s> <s> Mõelda vaid ! </s> <s> Miks peaks keegi soovima tappa kuningat ? </s> <s> Ainuüksi see mõte on juba jabur . </s> <s> Aga siiski , Regon on valvel , ta peab silmas kolmandat ust vasakut kätt , jah , seal nagu paistaks tõepoolest mingi mustav avaus , parim paik salamõrtsukale varitsemiseks . </s> <s> Kui sealt keegi peaks välja hüppama , siis jõuavad kuninga kaardiväelased kindlasti Regonist ette . </s> <s> Muidugi ei pea tema kedagi tapma . </s> <s> Kindlasti jõuavad kaardiväelased varem , ehkki ainult mina pean praegu seda kohta silmas ... </s> </p>
<p> <s> Kaardiväelased ei jõudnud , nad lohistasid vaid oma pikka ja aeglast sammu , kui kolmandast uksest vasakul mitte ei hüpanud keegi välja , vaid imbus , õhkus , voolas , nii vaikselt nagu tõrvikusuits ümbritsevas öös , et väsinud silm teda tähelegi ei pannud . </s> <s> Must kogu , aeglaselt ja sujuvalt , tegemata mitte ühtegi äkilist liigutust otsekui kerkis , jõudis äkki kuninga kõrvale . </s> </p>
<p> <s> Oleks ta tõesti hüpanud , oleks kaardiväelased teda märganud . </s> </p>
<p> <s> Korraga ta lihtsalt oli seal ja samal hetkel , tema liikumisega ühes taktis , sujuvalt , ent pealtnäha vääramatult , liikus kuninga rinna poole kämblapikkune stilett . </s> </p>
<p> <s> Kui keegi poleks ukseorva silmas pidanud , käes mõõgapära pigistanud ja iga hingetõmmet loendades valvel olnud , oleks nõelterav tapariist samal hetkel läbistanud kuninga südame . </s> <s> Ballilt tulles ei kanta seljas rõngassärki . </s> <s> Kauni kuninganna kõrval ööbimispaika sammudes pole kellelgi meeles mõrvaoht . </s> </p>
<p> <s> Regoni mõõk - mitte raske sõjarelv , vaid terava otsaga duellimõõk , ork , nagu seda hüüti , tegutses välkkiirelt . </s> <s> Regon oli pidanud kahevõitlusi , verd valanud , ta teadis , kuidas selle riistaga tappa , teadis , et vastase asemel tuleb kõigepealt rünnata tema relva . </s> <s> Aga tal polnud selleks aega . </s> </p>
<p> <s> Regon hüppas , ja see liigutus oli see , mis äratas kaardiväelaste tähelepanu , mitte tumedais rõivas mõrtsuka ilmumine , Regon hüppas ja torkas , torkas vastasele otse rinda , sinna , kus pidi asuma süda . </s> <s> Tema mõõk jõudis vaenlase ihuni samal hetkel , mil tolle stilett kuninga rinda puutus . </s> </p>
<p> <s> Regon torkas , ei löönud , vaid torkas kogu jõuga ja alles hiljem jõudis ta imestada , kuidas mõõk inimese kehast nii lihtsalt ja kergelt läbi läheb . </s> <s> Kui torkad jõuga , siis libiseb mõõk ribikondilt kohe edasi ja tungib teiselt poolt keha välja . </s> <s> Sa võtad torkeks hoogu ja ootad vastupanu , kuid ihu on pehme , mõõk läbistab selle , heal juhul kuuled sa ohet . </s> <s> Ja siis komistad oma ohvri otsa , sest pole osanud ette arvestada , et mõõk läbistab keha nõnda kergelt . </s> </p>
<p> <s> Regon kuulis mitmeid röögatusi ja karjatusi , mustad välgud visklesid silme ees , mingid tõrvikuleegid sebisid siia-sinna . </s> <s> Ta lebas inimese peal , kelle ihu ta oli oma mõõgaga läbi torganud ja kes nüüd viskles veel ja tõmbles . </s> <s> Keegi kummardus tema kohale ja rebis ta püsti , naised karjatasid , ja Regon uskus end ära tundvat Agnese hääle . </s> <s> Regon ise ei osanud sõnagi öelda . </s> <s> Ta mõõk oli vastu tänavasillutist murdunud . </s> </p>
<p> <s> Kaardiväelased olid mõõgad haaranud ja nendega surija kallale tormanud , kuid abi siin enam vaja ei läinud . </s> <s> Mees hingas ja rögises veel , tõmbles ja viskles surmaeelstes krampides , tema selja alla kogunes vereloik , verd voolas ka ta suust , mis midagi öelda üritas . </s> <s> Arasthavani , ilmselt ainus , kes mõrvakatsest segadusse polnud sattunud , tõukas Damara kõrvale ja kummardus surija kohale , haaras tal rinnust ja tõstis ta pea kõrgemale . </s> <s> Kuningas oli elus näinud palju surijaid , teadis , et inimene , kes lõpliku minemist tunneb , peab midagi ütlema . </s> <s> Need mõned sõnad , mis korraga kõige tähtsamad tunduvad , pressivad ennast välja . </s> <s> Keegi ei taha oma surma uskuda , kuid selle vääramatust hoomates tunneb ta vajadust hingelt see viimane ära öelda . </s> <s> Küsima ei pea midagi , küsida ei jõua midagi . </s> </p>
<p> <s> " Kitsed , " rögises surija , " kitsed ... kandke hoolt . " </s> <s> Siis vajus ta pea rinnale ja ta jõudis veel enne surma ohata . </s> </p>
<p> <s> Arasthavani kompas ta taskuid , kiskus hõlsti eest lahti . </s> <s> Vaid üks narmendavate servadega pärgamenditükk puutus kuninga kätte , kallaletungija oli seda hoidnud põues . </s> <s> Kuningas silmitses seda hetke , tõusis ja pöördus end vastu seina pressinud surnukahvatu ja väriseva linnapea Van Impe poole . </s> </p>
<p> <s> Aastad olid Arasthavanit õpetanud raevu taltsutama , aastad olid kammitsenud raevu välised tundemärgid sõnadesse , kehahoiakutesse , hääletooni . </s> <s> Mida vihasem kuningas oli , seda vähem ta röökis , seda vähem ta näitas seda välja . </s> <s> Kuningas lihtsalt tõstis pärgamendi Van Impe silme ette . </s> <s> Sellel ilutses linnapea pitser ja sõnad : " Selle ettenäitaja tuleb Cartnasse minu loal ja tahtel . " </s> </p>
<p> <s> " Hämmastav , " suutis ähmis linnapea pomiseda . </s> <s> " Kuidas see hulgus selle paberi sai ... " </s> </p>
<p> <s> " Siin on teie allkiri , Van Impe . " </s> </p>
<p> <s> " Ma ... ma andsin selliseid lubatähti sadu , Teie Majesteet , teie tulekuks ... tahtjaid mõisadest oli palju ... ma ei mõista ... " </s> </p>
<p> <s> " Minge tagasi oma raehoonesse , " käsutas kuningas linnapead , " ja laske see laip siit minema vedada . " </s> <s> Siis embas ta värisevat Damarat . </s> <s> " Ülejäänud , lähme , saatke ja kaitske oma kuningat , kui te seda üldse suudate , haletsusväärsed tõprad , homme saate linnaväljakul rooska . </s> <s> Regon , mu prints , sina lähed kõige ees . " </s> </p>
<p> <s> 26 </s> </p>
<p> <s> Arasthavani kogus majas lähemad nõuandjad enda ümber ja saatis mõnede raekotta pidutsema jäänud õukondlaste järele , kaardiväelased võtsid kogu maja valve alla . </s> <s> Kuningas lasi veini tuua . </s> <s> Siis vajus ta pikemasse mõtisklusse . </s> <s> Lõpuks libistas ta pilgu - raske , ähvardava ja täis allasurutud raevu - üle kohalviibijate ning ütles : </s> </p>
<p> <s> " Parun Ombert jääb siia linna , selgitab välja , kes see lurjus oli ja mis pistmist on Van Impel selle kõigega . </s> <s> Ma tahan , et Van Impe kõrvaldataks - nii võimult kui üldse , juhul kui ta tõesti on selle asja taga , ma pole teda kunagi usaldanud . </s> <s> Ombert , teie ajate selle asja korda . " </s> </p>
<p> <s> Ombert kummardas . </s> </p>
<p> <s> " Regon , mu poeg , " kuningas pöördus nüüd oma poja poole , " sina päästsid täna minu elu . " </s> </p>
<p> <s> " Teie Majesteet , " pomises Regon , " mul lihtsalt oli õnne ... " </s> <s> Ta ei uskunud ise ka veel päriselt , et oligi tegelikult kuninga elu päästnud , et oligi tapnud inimese , polnud suutnud veel lõpuni lahti mõistatada Agnese silmis viivuks värelenud imetluse ja hirmuga segatud pilku . </s> </p>
<p> <s> " Sul on silma ja mõistust , sul on arukust , kiirust ja julgust . </s> <s> Ma ei nimetaks seda õnneks . </s> <s> Ma olen tänu võlgu sulle ja ilmselt ka saatusele , kes sel kombel leidis viisi , kuidas mulle meelde tuletada , et mul on poeg . " </s> </p>
<p> <s> " Teie Majesteet , " kogeles Regon . </s> </p>
<p> <s> " Ma olen su isa . </s> <s> Hoolimatu isa , kes oma poega pole vääriliselt meeles pidanud . </s> <s> Siin on mu käsi ja sõna - palu , ei , ütle ainult , mida ma saan sinu heaks teha , ja pea meeles , et iga teene on liiga tühine korvamaks sinu tänaõhtust kangelastegu . " </s> </p>
<p> <s> " Majesteet , " kogeles Regon uuesti . </s> <s> " Te pole mulle tõepoolest midagi võlgu ... " </s> </p>
<p> <s> " Kuningaga ei vaielda , mu poiss , " muigas Arasthavani hapult . </s> </p>
<p> <s> " On tõesti vähe , mida te minu heaks pole teinud , " kostis nüüd Regon südikamalt . </s> <s> " Mind on kasvatatud rüütliks , mul pole kunagi millestki puudu olnud , te olete hoolitsenud selle eest , et kuningriigi üks kaunimaid ja vooruslikumaid neide on minu mõrsja . </s> <s> Ja et mul oli täna õnne tappa alatu reetur , siis ainult tänu kõigile neile oskustele , mida te olete mulle nii lahkelt andnud . </s> <s> Enda pärast pole mul millegi eest paluda . </s> <s> Aga , " Regon tõmbas hinge ja võttis end kokku , " on üks naine , kellega ma kohtusin alles hiljuti , õnneliku juhuse läbi . </s> <s> See on naine , keda ma olen kogu aeg surnuks pidanud , naine , kes andis mulle elu ja seeläbi päästis täna ka teie elu . </s> <s> Ma räägin oma emast . </s> <s> Ta on palju kannatanud ja läbi elanud , aga lõpuks on ta lihtsalt üks õnnetu naine , kes siiski on ära teeninud mäletamise ja lugupidamise . </s> <s> Teie Majesteet , ma ei söanda paluda midagi endale , kuid mu ema ... mu ema , kes on olnud krahvinna ... " </s> </p>
<p> <s> " Aitab ! " </s> <s> Arasthavani raske rusikas raksatas lauale . </s> <s> Läbitungimatu leegitsev pilk kompas Regonit . </s> <s> Õukondlased olid vait ja mõtlesid , et kas täna õhtul näevad nad uue favoriidi sündi või hoopis tema põrmupaiskamist . </s> <s> Tõsi , nad ei teadnud , millest Regon räägib . </s> </p>
<p> <s> " Jätke meid üksi , " nõudis Arasthavani , " minge minema , jätke meid omavahele . " </s> </p>
<p> <s> Kui õukondlased olid lahkunud , valas kuningas endale ise veini , jõi karika tilgatumaks , pühkis vuntse ja sõnas : " Regon , Regon ! </s> <s> On asju , perekonnaasju , millest räägitakse vaid omavahel . </s> <s> Sul tuleb selle mõistmiseni veel kasvada . </s> <s> Nii et sa oled siis näinud ... </s> <s> Kandist ? " </s> </p>
<p> <s> " Jah , " vastas Regon . </s> <s> " Ma olen teda näinud ja temaga rääkinud . " </s> </p>
<p> <s> " Kus ta on ? " </s> </p>
<p> <s> " Cartnas . </s> <s> " Vana Hõbedakukru " võõrastemajas . " </s> </p>
<p> <s> " Nii , " kuningas ohkas . </s> <s> " Sa päästsid mu südame läbitorkamisest ainult sellepärast , et ise vanad haavad lahti kiskuda . " </s> </p>
<p> <s> " Kandis on mu ema ... " </s> </p>
<p> <s> " Ma tean , et ta on su ema , " raius Arasthavani . </s> <s> " " Vana Hõbedakukru " võõrastemaja , ütled sa ? </s> <s> Hei , loodrid ! " röögatas ta äkki . </s> <s> " Saatke keegi " Vana hõbedakukru " võõrastemajja ja toimetage sealt kiiresti siia üks naisterahvas , kelle nimi on Kandis ! " </s> </p>
<p> <s> " Teie Majesteet ... " ei saanud Regon sõnu suust . </s> </p>
<p> <s> " Istu ja kuula nüüd , meil pole palju aega , täna öösel on veel palju toimetamisi , aga seni räägime perekonnaasjadest . </s> <s> Ma ei tea muidugi , mida Kandis sulle rääkinud on , kuid sinu tänaõhtune tegu annab tunnistust , et sa ei vihka mind . </s> <s> Ole vait , istu ja kuula ! </s> <s> Sa oled vaevalt kahekümneaastane , sa oled noor , sinu mälestused on vaid muretust noorpõlvest , sa ei tea , mida tähendavad hingepiinad vigade ja julmuste pärast , mida sa nooruses kuuma peaga oled korda saatnud . </s> <s> Ja nüüd kahetsed . </s> <s> Kandis oli üks ilusamaid naisi , keda ma kunagi näinud olen . </s> <s> Kirg tema vastu lämmatas ja mürgitas mu teod ja mõtted . </s> <s> Sõda oli mind teinud kalgiks ja tundetuks . </s> <s> Ma valasin palju verd , kuid maapõue jõud olgu mulle tunnistajaks , et vaevalt ükski teine kuningas teistmoodi talitanud oleks . </s> <s> Ei , ma ei otsi endale õigustusi , ma ei vaja neid , aga kui saaks minna ajas tagasi , teeks ma nüüd teisiti . </s> <s> Ma sain endale krahvinna Kandise ja sain ... sinu . </s> <s> Ma saatsin Kandise Ginshalasse , saatsin igaveseks ja surema - see oli raske otsus , kuid tollal ainuvõimalik . </s> <s> Tema , minu ja kuningriigi jaoks . </s> <s> Nüüd sa ilmselt tead , mis Ginshalas juhtunud on , kuigi vaevalt seda keegi seletada oskab ... </s> <s> Aga sina ei mõista seda , sina pole kokku puutunud nõiakunstiga , ei tea , milline jõud võib sellel olla , milliseid hirmsaid asju võib sellega korda saata . </s> <s> Ma ei saa lubada , et keegi teine avastab Ginshala saladused , et keegi teine saab enda kätte selle nõiajõu , mis seal maa all peidus on . </s> <s> Seepärast on ka kõik nõiad Ginshalasse kogutud . </s> <s> Ma ei tea , kuidas Kandisel õnnestus sealt pääseda , kuid tunnistan sulle , et olen rõõmus seda kuuldes . </s> <s> Meeletult kergem on teha ülekohut , kui seda hiljem heastada . </s> <s> Sina oled selle mulle lihtsamaks teinud . </s> <s> Aitäh sulle , poeg . " </s> </p>
<p> <s> Tund aega hiljem toimetasid kuninga teenrid kohale pikka hõlsti mähitud naisterahva , kes oli peatunud mainitud võõrastemajas ning oma nime kuuldes tõrkumata kaasa tulnud . </s> <s> Vaikides ta kuuletus , ei näidanud kellelegi oma nägu , ja kui ta saali juhatati , kus kuningas oma poja - uue favoriidi - ja nõunike seltsis veini jõi , jäi ta sirgelt , püstipäi , sõnagi lausumata uksele seisma . </s> <s> Kapuuts varjs ta nägu . </s> </p>
<p> <s> " Kandis ? " küsis kuningas . </s> <s> Kõik jäid hiirvaikseks . </s> <s> Arasthavani tõusis ja läks aeglaste sammudega naise poole . </s> <s> Ta hingas raskelt ja kiiresti , lähenes , kuid mitte päris Kandiseni , seisatas paar sammu enne naist . </s> </p>
<p> <s> " See on olnud pikk aeg , kas pole ? " </s> </p>
<p> <s> Naine kummardas kergelt . </s> </p>
<p> <s> " Ma tahan su nägu näha , " nõudis Arasthavani . </s> </p>
<p> <s> Aeglaselt lükkas Kandis kapuutsi näolt eemale . </s> <s> Üle saali kõlas ehmatusohe . </s> </p>
<p> <s> " Jah , " sosistas kuningas , " jah , see oled sina . </s> <s> Kunagi oli sul küll rohkem juukseid . " </s> </p>
<p> <s> " Ma pole neid ise välja kitkunud , " vastas Kandis vaikselt . </s> <s> Tema toon oli rahulik ja isegi õrn . </s> <s> Kuningas ei suutnud Kandise pilku taluda . </s> </p>
<p> <s> " Mul on hea meel , et sa elus oled , " vastas ta silmi maha lüües . </s> </p>
<p> <s> " Aeg ja maapõue jõudude tahe muudavad meid kõiki . " </s> </p>
<p> <s> " Kui ma oleks tahtnud sind surmata ... " </s> </p>
<p> <s> " Siis poleks ma praegu enam elus . " </s> </p>
<p> <s> " Kandis , me pole enam noored . </s> <s> Aeg on meid muutnud , nagu sa ütlesid . </s> <s> Täna taheti mind tappa . </s> <s> Kui poleks meie poega , oleksin ma praegu surnud . </s> <s> Kui ma poleks sind ... enda juurde võtnud , oleksin ma praegu surnud . </s> <s> Regon päästis mu elu . </s> <s> Sina kinkisid mulle minu elupäästja . " </s> </p>
<p> <s> " Paljud on surnud ja mitte vanadusest ega omast vabast tahtest . </s> <s> Maapõue jõud on sind hoidnud . " </s> </p>
<p> <s> " Iga samm , " ütles Arasthavani , " iga mõte , iga tegu koob meie saatust , koob viisil , mida me ette näha ei oska . </s> <s> Kui sa tahad elama asuda oma poja juurde Handridi , kui sa usud , et ma kahetsen kõiki piinu , mis ma olen lasknud sulle osaks saada , kui sa suudad mulle andestada ... " </s> </p>
<p> <s> " Sulle andestada ? " </s> </p>
<p> <s> " Kui sa suudad . </s> <s> Ma küsin seda ainult siin ja üks kord . </s> <s> Rohkem enam ei kunagi . </s> <s> Regon tegi mulle lihtsaks sinult andestust paluda . </s> <s> Ära tee seda mulle raskemaks . " </s> </p>
<p> <s> " Kui on määratud sinu üle kohut mõista , siis mitte siin ja nüüd ja mitte minu poolt . </s> <s> Minu südames pole sinu vastu viha ega vimma , kuningas , sest maapõue jõud ei taha nii . </s> <s> Kui mulle on antud õigus sulle andestada , siis minu andestuse sa saad . " </s> <s> Kandis mõtles sel hetkel oma poegadele , mõtles Zmaikole antud lubadusele , mõtles tammesõõrile , mis temaga enam ei kõnelnud , ning sellele suurele ja hoomamatule , mis on maapõue jõudude taga ja mis vajab veel avastamist . </s> <s> Pärnaorus ei jõuaks tema sõnum kellenigi . </s> <s> Handridis ? </s> <s> Täna mitte , homme mitte . </s> <s> Aga ülehomme ? </s> </p>
<p> <s> Arasthavani pöördus siis õukondlaste poole . </s> <s> " See siin on krahvinna Kandis Pärnaorust . </s> <s> Tänasest päevast on ta oma tiitli tagasi saanud , ta asub elama Handridi . </s> <s> Ma tahan , et teda koheldaks aupaklikult ja väärikalt . " </s> </p>
<p> <s> " Kuninga sõna on seadus ! " hüüatasid õukondlased ustavalt . </s> </p>
<p> <s> Kuidas nad neil päevil Pärnaorus ütlevadki , mõtles Kandis . </s> <s> Õiglastelt õigus ? </s> </p>
<p> <s> 27 </s> </p>
<p> <s> Zmaiko ei jäänud enam kauaks Cartnasse . </s> <s> Kuuldes Marcoselt , et parun Ombert on jäänud linna kuninga tapmiskatse tagamaid uurima , oli ta veendunud , et siin on nüüd kõik kindlates kätes . </s> <s> Arasthavani , arvas Zmaiko , on kindlajooneline inimene , ta ei saa enam Van Impet usaldada , teeb kõik , et linn endale parema pea otsiks . </s> <s> Kui Van Impe satub põlu alla suurenevad kohe Balsamo võimalused . </s> <s> Marcos hoiab asjadel silma peal ; küllap ta juba oskab Van Impelt saadud lubatähe kindlamini mõrvakatsega seostada . </s> <s> Kui Balsamo saab linnapeaks , hakatakse Marcost , kes on end veinikaupmehele väga kasulikuks osanud teha , kohalikes ringkondades veel kõrgemalt hindama . </s> <s> Kuningas ei saa küll otse linnapead vahetada , kuid kuningas on kuningas . </s> <s> Too Ombert paneb siin kõik aru saama , et Van Impet enam ei soosita ja kui Marcos veel mingid tõendid ette lükkab , võib Van Impe üldse kaduda . </s> <s> Zmaiko siiski hoiatas Marcost , et ta Van Impega liialt ei kiirustaks - praegu pole veel õige aeg . </s> </p>
<p> <s> Zmaiko ei saanud ka Kandisega hüvasti jätta . </s> <s> Ta oli teinud seda enne , kui kuninga kuller talle järele tuli , oli pikalt ema veennud , et praegu , kui ta peab kalliks Blagomiri võitlust , on Kandisel aeg asuda elama Handridi , lihtsalt olla seal ja oodata . </s> <s> Kandis ei puigelnud vastu , ta oli kuulanud vaikides ja aeg-ajalt noogutanud . </s> <s> Zmaiko polnud Regonis eksinud , too noormees , emata ja isata kasvanud , ei tahtnud mingi hinna eest loobuda võimalusest elada oma taasleitud ema lähedal . </s> <s> Varsti pole see talle enam nii tähtis , varsti abiellub Regon Agnesega , siis võidab vastne kaasa kogu tema tähelepanu ja hoole . </s> <s> Siis on Marcosel aeg ka tegutseda . </s> </p>
<p> <s> Seni aga on Zmaikol aeg tegutseda Pärnaorus . </s> <s> Ta peab pidama pikki kõnelusi Dvaioniga , laskma tal meenutada kõiki üksikasju isast , panema ta kõnelema kõigest , millest seni pole tahtnud rääkida . </s> <s> Dvaionit pole enam kauaks . </s> </p>
<p> <s> Siis on ka Zmaiko tõeliselt ilma isata . </s> <s> Aga tal on perekond . </s> <s> Õiglased . </s> </p>
<p> <s> Veel on tal sel talvel Pärnaorus midagi teha . </s> <s> Muula sadulakotis oli Zmaikol neli rasket metallnurkadega , nahkses köites raamatut , need lõhnasid naha , vaha , tindi ja veel millegi imeliku järele . </s> <s> Cartnas oli mitu ümberkirjutamis- ja köitmisartelli , tihti toodi neile ka ülemeremaadest kummaliste võõraste tarkustega raamatuid . </s> <s> Kuid mitte neid polnud Zmaiko palunud Marcosel muretseda , ei . </s> <s> Neli köidet olid kõik Handridi ajaloost , õukonnast , seadustest ja riigivalitsemisest . </s> <s> Blagomir oli osanud lugeda ja kirjutada , Zmaiko peab samuti selle kunsti selgeks saama . </s> <s> Õpetaja otsib talle Dvaion , Pärnaorus neid pole , kuid mõne usaldusväärsema õiglase kaudu on neid kindlasti võimalik kusagilt kaugemalt leida . </s> <s> Cartnast ei söandanud ta õpetajat otsida . </s> </p>
<p> <s> Zmaiko ratsutas koos kaaslasega sedapuhku kiiresti Pärnaoru poole tagasi . </s> <s> Talle oli hakanud tee Cartnasse meeldima , see oli palju vaheldusrikkam kui tee üle kõnnumaade Handridi poole . </s> <s> Peaaegu päev kulus , et läbida paks mets ja siis kaarega mööduda teravatipulisest Grimi mäeahelikust . </s> <s> Edasi liikus ta üle küladerohke lauskmaa , kus vaheldusid viljakad karjamaad , liivased nõmmed ja metsasalud . </s> <s> Siis tulid juba Sparra tasandik ja muud tuttavamad kohad , tulid külad , kus elasid õiglased , ja veel ka skvaierid . </s> </p>
<p> <s> Kus olid elanud ka targad , tuletas Zmaiko endale meelde . </s> <s> Talve jooksul peab ta kindlasti minema paar korda Dogarisesse , korraldama kohtumise Regoniga . </s> <s> Ginshala . </s> </p>
<p> <s> Regon peab õigesti mõistma Ginshala tähendust , ei tohi liiga südamesse võtta tarkade kannatusi . </s> <s> Jah , Zmaiko oli Kandisele öelnud , et Regoniga ei maksa Ginshalast rääkida . </s> <s> Veel pole õige aeg . </s> <s> Veel ei nurise rahvas tarkade puudumise üle . </s> <s> Veel . </s> </p>
<p> <s> Siiski ei suutnud Zmaiko unustada neid pilke , millega teda aeg-ajalt Pärnaorus vaadati . </s> <s> Inimesed teadsid , et temas voolab targa veri , ja mõnikord näis see neile rohkem tähendavat kui õiglased . </s> <s> Zmaiko polnud kunagi kaelast võtnud oma amuletti , oli ikka vanas Zmai majas uurinud nõiariistu , ta tundis südamega lihtsamaid posimiskunste , kuid see ei saanud olla tema tee . </s> <s> Maapõue jõud ? </s> <s> Maasooned ? </s> <s> Jah , kindlasti on need olemas , kindlasti määravad nad meie saatust , kindlasti on selliste tarkuste abil võimalik elu hõlpsamaks muuta . </s> <s> Zmaiko näeb inimestesse rohkem sisse , ta arvab end kuulvat nende salajasemaid mõtteid , ta usub , et teab , kuidas neid paremini kasutada . </s> <s> Õiglaste ja tema üritusele on sellest abi . </s> <s> Aga tal on lahendada maised asjad , neid määravad inimeste tahe , soovid , igatsused , võimalused . </s> </p>
<p> <s> Mis teeb inimese tugevaks ? </s> <s> Veri ? </s> <s> Kindlasti . </s> <s> Aga mitte ainult . </s> <s> Veri on sulle antud vanemate poolt , seda ei saa valida , kui see on halb , arg , tahtejõuetu , siis oled sa hukule määratud . </s> <s> Kujuta ette , kuidas sa tahad , et asjad läheksid , toimi selle järgi . </s> <s> Usk oma edusse toob edu . </s> <s> Sa pead olema võimeline sooritama tegusid , mis on võimalikud , ent millest ei keegi ei usu , et sa suudad neid toime panna . </s> <s> Kindlameelsus ! </s> <s> Nii räägib Dvaion , ja kui need oleksid tema ainsad õpetussõnad , siis oleks ka neist Zmaikole kogu eluks piisanud . </s> </p>
<p> <s> Mägedes hakkas kergeid lumehelbeid langema . </s> <s> Talv on tulemas . </s> <s> Ja siis jälle kevad . </s> </p>
<p> <s> Zmaiko sundis oma muula üha kiiremal sammul Pärnaoru poole astuma . </s> <s> Cordela ootas teda seal . </s> </p>
<p> <s> 28 </s> </p>
<p> <s> Meremäe külas osati valmistada parimaid saane , mis kuninglikele suurt alla ei jäänud . </s> <s> Kohalik õiglaste pealik Laukos vihjas saanimeistrile muu jutu sees , et Dvaionil on sel talvel palju askeldusi ja ringiliikumisi ees . </s> <s> Kahe nädala pärast oli saan Pärnaorus , karunahkadega kaetud , ja Dvaion pidi meistrile tükk aega auku pähe rääkima , et too tasu ikka vastu võtaks . </s> <s> Õiglaste lugupidamisest on mulle küll , vastas mees . </s> <s> Lõpuks ta nõustus poolega pakutud summast . </s> <s> Aga Dvaion veetis talve siiski oma tares , sooja ahju ees , vaid Zmaikot võis saaniga ringi tuhisemas näha . </s> <s> Mitmed korrad viisid tema teed Dogarisesse , paar korda ka Cartnasse . </s> </p>
<p> <s> Agnes ja Regon abiellusid kõige krõbedama külma ajal , selline oli Handridi kuningakoja vana komme . </s> <s> Kevad tähendavat muretust ja kergemeelsust , talvel seevastu on inimesel rohkem aega oma tegude ja elu üle järele mõelda . </s> <s> Talvel on ka pikad ja pimedad ööd , noorpaar saab rohkem koos olla . </s> </p>
<p> <s> Zmaiko kohtus Regoniga , vastse abielumehega , kolm päeva pärast pulmi Dogarises . </s> <s> Ta õnnitles oma poolvenda , päris lühidalt , kuidas Kandisel läheb , ja ulatas siis Regonile kaks väikest kukrut . </s> </p>
<p> <s> " Siin peaks olema umbes sadakond tukatit , " lisas Zmaiko ühe kukru kohta . </s> </p>
<p> <s> " Ma ei saa seda vastu võtta , vend , " raputas Regon naeratades pead . </s> <s> Ta olek andis mõista , et noormees kibeleb tagasi mõrsja juurde , sestap istus ta ka soojas kõrtsitoas mantliga , ega olnud lasknud hobust talli panna . </s> </p>
<p> <s> " Ma teadsin , et sa nii ütled , " noogutas Zmaiko . </s> <s> " Aga see on kink . </s> <s> Ma poleks seda ju teinud , kui see tõesti ei tuleks puhtast südamest ja rõõmust . </s> <s> Mul on sinu ja Agnese üle hea meel . </s> <s> Sel aastal oli hea saak , ma sain ka tagasi kasudega antud laenu . </s> <s> Kui sa ei saa seda endale pidada , siis emale ehk . " </s> </p>
<p> <s> " Hästi , Zmaiko , ma võtan selle ja kasutan ema heaks . " </s> </p>
<p> <s> " Ja siis see kukkur , " Zmaiko osutas väiksema ja kergema peale , " on üsnagi eriline . </s> <s> Sa leiad sellest rohusegu , milles on mõned väikesed kivikesed . </s> <s> Sellest peaks jätkuma umbes paarikümneks korraks või umbes nii . </s> <s> Õhtul , paar tundi enne sängi , tuleb seda koos kivikestega keeta ja siis kuumalt sisse juua . </s> <s> Tähendab , Agnes peab jooma . " </s> </p>
<p> <s> " Ma ei mõista . </s> <s> Mis see on , Zmaiko ? " </s> </p>
<p> <s> " Vana maatarkus . </s> <s> Värsked abielupaarid tarvitavad seda sageli , mõnikord ka vanemad paarid . </s> <s> See aitab kindlasti . " </s> </p>
<p> <s> " See on siis ... naistele , et nad ... ? " </s> <s> Regon pahvatas naerma . </s> <s> " Zmaiko , mu vend , ma muidugi tänan sind hoolitsuse eest , aga Agnes on mitu korda öelnud , et ta tahab lapsi saada , ja usu mind ... " </s> </p>
<p> <s> Zmaiko pani käe Regoni õlale . </s> <s> " Sa oled mu noorem vend . </s> <s> Mõnest asjast maailmas tean ma võib-olla sinust rohkem . </s> <s> Ära pane pahaks , aga nii see on . </s> <s> Muidugi ei pea sa seda tarvitama ... </s> <s> Agnes ei pea ju ka teadma , mida ta joob . </s> <s> Mul on külas üks tüdruk , ja praegu on meil lihtsalt hea koos olla , ei pea mõtlema tulevikule ega muredele . </s> <s> Kui kaua sa aga saad olla noor ja nautida oma kaasat , kui ta juba aasta pärast last kandma hakkab ? </s> <s> Sinu noorus tuhiseb mööda , nagu poleks seda olnudki . </s> <s> Mehele pole midagi paremat kauniteks mälestusteks kui noor ja tuline mõrsja abielu esimestel aastatel . </s> <s> See aeg ei kordu enam iialgi ja minu kink tahab lihtsalt seda aega pikemaks teha . </s> <s> Mõtle , Regon , selle üle järele . " </s> </p>
<p> <s> " Aitäh , vend , ma mõtlen . " </s> </p>
<p> <s> Nad jõid peekri kuuma veini ja jätsid hüvasti . </s> <s> Kui Regon hobuse selga hüppas , lisas Zmaiko : " Sul pruugib ainult mulle sõna saata ning valmistan rohtu ma juurde . </s> <s> Sinu heaks pole mul millestki kahju . " </s> </p>
<p> <s> Talv oli äge , ent saaniga pääses liikuma . </s> <s> Õhtud Cartnas , Marcose majas , parima kuumutatud veiniga küdeva kamina ees , kus Marcose kokk küpsetas neile suures katlas ürtidega soolaräimi . </s> <s> Zmaiko kuulas hoolega , mida Marcos talle Van Impe vastasest protsessist rääkis . </s> <s> Kuninga legaat parun Ombert oli jäänud linna ja kinnisel raeistungil esitanud tõendid - Van Impe lubakirja , tapetu rõivad ja stileti . </s> <s> Laip ise oli juba maetud , eelnevalt oli raad tuvastanud , et keegi pole seda inimest varem näinud . </s> <s> Ombert tegi kujukalt ja veenvalt linnale selgeks , et kallalekippumine kuninga elule on kõige rängem süütegu riigis , ja kui raad ei esita vastupidiseid tõendeid , peab kuningas süüdlaseks lugema Van Impet . </s> <s> Linnapea kõrvaldati uurimise lõpuni ametist , teda asendas Balsamo . </s> <s> Van Impe kinnitas oma süütust , pakkus altkäemaksu , sebis ja askeldas , kuid tasapisi pöördusid ülejäänud raehärrad temast ära , gildidel polnud võimuta ja põlu all linnapeast mingit kasu . </s> <s> Van Impe kaitse põhines sellel , et kelleltki ausalt mehelt oli see mõrtsukas lubatähe röövinud . </s> <s> Kellelt ? </s> <s> Linnapea ei mäletanud , palju ta neid lubatähti välja oli andnud , nendega sai linna ilma takistuseta sisse , pääses rae ballile ning sai võõrastemajas parema koha . </s> <s> Aga muidugi said neid ainult valitud ja lugupeetud inimesed . </s> <s> Loomulikult oli ta neid andnud palju ja igaühe eest otse endale priske summa sisse nõudnud . </s> <s> Siis , väitis Ombert , kuna pole ühtegi inimest , kelle kohta on kindlalt teada , et lubatäht temalt rööviti , tuleb ikkagi Van Impet süüdlaseks pidada , kuna oma kergemeelsuse ja ahnuse tõttu andis ta lubatähe mõrtsukale või selle palkajale . </s> </p>
<p> <s> " Lubatäht , " märkis Marcos lõbusalt , " maksis kakssada tukatit , ma ostsin neid linnapealt viis tükki , ülejäänud hävitasin . </s> <s> Tema teenrid müüsid neid kõigile soovijatele . " </s> </p>
<p> <s> " Mis edasi saab ? " uuris Zmaiko . </s> </p>
<p> <s> " Raad on Van Impest ära pööranud . </s> <s> Der Binkel on väga vagusi , nüüd , kus tal vandenõu matkimise eest enam tasu loota ei ole , ei julge ta ka seda punuda . </s> <s> Kevadel on lõplik raekohus . </s> <s> Kui Van Impe süüdlaseks jääb , antakse ta kuninga kohtu alla , ta kaotab linna kaitse . </s> <s> Selline on , ehhee , seadus . " </s> </p>
<p> <s> " Mulle meeldivad sellised seadused , " muigas ka Zmaiko . </s> </p>
<p> <s> " Neid on väga palju vastu võetud , " noogutas Marcos . </s> <s> " Nii Handridis kui Cartnas . </s> <s> Rikastel on nendest alati palju abi . </s> <s> See linn oleks otsekui oodanud , et õiglased nende seaduste kallale pääsevad . " </s> </p>
<p> <s> " Eks ma siis uurin neid lähemalt , " lubas Zmaiko . </s> </p>
<p> <s> Ta ei valetanud . </s> <s> Pärnaorus ootas teda õpetatud mees põhjapoolsest Wiegeri provintsist . </s> <s> Kogu elu oli ta mööda saatnud raamatute keskel , sellest olid tema silmad viletsaks jäänud , nii et ta nüüd vaid raske suurendusklaasi abil lugeda sai . </s> <s> Zmaiko maksis talle talve eest viiskümmend tukatit , mida mees muidu oleks parun Lokkeni kirjutajana - millisest ametist ta talveks puhkust võttis - teeninud kaks aastat . </s> <s> Jaufer oli tema nimi , ta oli lühike ja kõhn , keskelt kiilaks tõmbunud pealaega , mida külgedelt ääristasid hallid lokijäänused , pika kullininaga ja veidi kohtlase ning uimase pilguga mees . </s> <s> Ta rääkis alati aeglaselt , susistas s-i ja langes Pärnaorus veedetud esimese nädala jooksul lootusetusse sõltuvusse kohalikust kirsitubakast . </s> <s> Nädal-nädalalt hakkas ta vajama üha kangemat kraami , nii et Dvaion lõbusalt tubakameistrile käsu andis , et too sinna kangemaks maitseks veidi tõrva lisaks . </s> <s> Jaufer ei teadnud midagi õiglastest , ent oli oma vedamise üle õnnelik . </s> <s> Ja ta oli ka hea õpetaja . </s> <s> Kevadeks suutis Zmaiko tarku raamatuid vabalt lugeda , ning kui end pingutas , siis ka hanesule ja tindiga kirju kirjutada . </s> <s> Ent selleks kulus liiga palju aega , mida Zmaikol polnud . </s> <s> Ta pidas Dvaioniga nõu ja otsustas , et kui Cartnas sujuvad asjad plaanipäraselt , võib neil seal vabalt ühte usaldusväärset kirjutajat vaja minna . </s> <s> Sellist , kel poleks peale õiglaste selle linnaga mingit sidet . </s> <s> Seni oli Marcos kasutanud kohalikke kirjatarku , tema enda võimed sel alal olid väga piiratud . </s> </p>
<p> <s> Mõned korrad kevade poole käis Zmaiko veel Dogarises Regoniga kohtumas , nüüd - nagu ta arvestanud oligi - oli põhjuseks Regoni jäetud sõna " Kõikuva Kivi " peremehele , et Zmaiko imerohtu läheb veel tarvis . </s> <s> Mida Zmaiko Regonile polnud öelnud , oli see , et vana Zmai teadmiste järgi segatud rohi mitte ainult ei lase naisterahval käima peale saada , vaid ka suurendab temast janu meesterahva järele . </s> <s> Ent seda tuleb tarbida mõõdukalt . </s> <s> Ihu võib unustada oma tõelise kutsumuse ja eesmärgi ja jäädagi ainult lõbude orjaks . </s> <s> Kuulduste järgi oletas Zmaiko , et kuninganna Damara oli nooruses seda sorti rohtu üleliia palju pruukinud . </s> </p>
<p> <s> Nendel kohtumistel uuris Zmaiko ettevaatlikult õukonnaelu uudiseid , tundis huvi Agnese ja Kandise tervise vastu . </s> </p>
<p> <s> " Ema on hakanud palju köhima , " vastas Regon . </s> <s> " Rudel ravib teda , Arasthavani ise andis oma ihuarsti ema käsutusse , kuid palju abi tohterdamisest pole . " </s> </p>
<p> <s> " Rudel on ... tark ? " küsis Zmaiko . </s> </p>
<p> <s> " Oh ei , tavaline arst , või õigemini mitte päris tavaline , vaid kuninga ihuarst , eks ole . </s> <s> Kuigi mina ei tea ju , mis tarkade posimisel ja tõeliste arstide kunstil vahet on . " </s> </p>
<p> <s> " Kust ta pärit on ? " </s> </p>
<p> <s> " Vist kusagilt Ialgatore kandist , " arvas Regon . </s> </p>
<p> <s> " Seal on head arstid ja ravitsejad olnud , " lohutas Zmaiko Regonit . </s> <s> " Ma olen kindel , et emaga saab kõik korda . " </s> </p>
<p> <s> " Jah , muidugi , " ohkas Regon . </s> <s> " Muidugi . " </s> </p>
<p> <s> " Ja auväärne proua Agnes ? " </s> </p>
<p> <s> " Auväärsel proua Agnesel poleks midagi selle vastu , kui ta jälle õhtuti seda jooki maitsta saaks , " vastas Regon kiiresti ja pilgutas lõbusalt silma . </s> <s> " Ma muidugi ei öelnud , et see rohi sinu käest pärineb , ta usub , et mul on keegi tark kuskil varuks . " </s> </p>
<p> <s> Zmaiko viskas kotikese hooletult lauale . </s> <s> " Nagu lubatud . " </s> </p>
<p> <s> Suvi tuli kuiv ja põuane . </s> <s> Rahvas hakkas üha rohkem nurisema tarkade puudumise üle . </s> <s> Mida nad seal kuninga juures nii kaua teevad ? </s> <s> Õiglased rahustasid inimesi , lubasid , et targad pole ära enam kaua , varsti saabub aeg , mil kuningas nende teeneid enam ei vaja , varsti , üsna pea . </s> </p>
<p> <s> Cartnas oli raekohus Omberti mõjutamisel otsustanud , et raad vajab uut pead , ja kui nad tõesti leiavad , et Van Impe on see kõige õigem ja ausam , siis valigu nad ta tagasi . </s> <s> Raekohus leidis , et Van Impe on kaudselt süüdi kuninga elu ohtuseadmisel . </s> <s> Temalt võeti kõik privileegid ning saadeti oma majja koduaresti . </s> <s> Sügisel saabub kuningas uut lepingut alla kirjutama , kuningas otsustab Van Impe saatuse üle , raad ja linn teda enam ei kaitse . </s> <s> Van Impest sai lindprii . </s> <s> Marcos teatas , et endine linnapea kraabib praegu kõiki sääste kokku , et kuningale raha abil oma ustavust ja süütust tõestada . </s> <s> Veinikaupmees Balsamo valiti linnapeaks , Marcosest sai tema nõunik . </s> <s> See tähendab , et Marcos oli nüüd midagi poolenisti raehärra taolist , sest karusnahakaupmees Hrano , keda Cartnas endiselt harva näha oli , ülendati tagaselja raehärraks . </s> <s> Marcos , olles tema esindaja , ning lisaks veel linnapea soosik , läkitas igal nädalal Wiliga Pärnaorgu tüseda rahakukru . </s> </p>
<p> <s> Saadud summaga suutsid õiglased leevendada tarkade puudumisest tekkinud hädasid . </s> <s> Osalt ja vaevaliselt . </s> <s> Vähemalt pidid inimesed neile vähem maksma . </s> <s> Kui mingis külas siiski nurin liiga suureks läks ja õiglasi üleliigses ahnitsemises süüdistama hakati ( " Targad lasid nad ära viia , ja ise mitte lillegi ei liiguta , igavesed muidusööjad ! " ) , siis tavaliselt aitas hädaldajate ninamehe uksepiita öösel löödud pussnuga . </s> <s> Väikeses Kivisalu külas aga lõi üks talumees selle õiglase kintsu tagasi . </s> <s> Dvaion pidi ise kohale minema , istus külaväljakule maha , lasi endale selleks isegi Pärnaorust oma kuulsa tooli kohale vedada , ja kuulutas , et kellel on muresid , võib otse tema juurde kurtma tulla . </s> <s> Ei tulnud kedagi . </s> <s> Siis teatas Dvaion , et nüüd ta eeldab , et inimesed lähevad skvaierile oma häda kurtma . </s> <s> Selle peale hakkasid inimesed vaevaliselt ja tigedate nägudega tulema . </s> <s> Kõigi nähes andis Dvaion külavanemale kakskümmend tukatit . </s> <s> Mehe , kes õiglasele pussi jalga oli löönud , viis ta siiski endaga kaasa . </s> <s> Mees tuli kolme päeva pärast surnukahvatuna tagasi ega rääkinud kellelegi , mis temaga vahepeal juhtunud oli . </s> <s> Dvaion polnud talle tegelikult midagi teinud , teda oli lihtsalt kolm päeva keldris paastumas hoitud . </s> <s> Selle aja jooksul oli tal küllalt aega järele mõelda , nii enda , oma naise kui kolme lapse üle . </s> </p>
<p> <s> Cartnas ja ümbruskonnas hakati aga jälle valmistuma kuninga igasügiseseks külaskäiguks ja uue linnapea ametisse astumiseks . </s> </p>
<p> <s> 29 </s> </p>
<p> <s> Kuninga ihuarst Rudel ei jäänud balliööl Cartnas peosaali kauaks , tema teenistuskohustused olid piirdunud Arasthavani kõhukinnisuse , Damara peavalude ja Kandise köha vastu mikstuuri segamisega , seejärel oli ta end head ja paremat korralikult täis puukinud , ning eraldunud tema käsutusse antud väikesesse tuppa kuninga maja ülakorrusel . </s> <s> Ta oli end aeglaselt lahti riietanud , võtnud peast raske metallist lehtri - arsti elukutse tunnusmärgi , vöölt rihma ja selle küljes rippuvad kotikesed arstimitega , heitnud ült pika punase kuue , joonud oma isikliku retsepti järgi valmistatud magusa unerohu , küünla surnuks puhunud ja voodisse heitnud . </s> <s> Jaheda ilma tõttu sulges ta hoolikalt akna , sest arsti enda haigestumine oleks tema mainele ja lugupeetusele äärmiselt kahjulik . </s> <s> Ilmselt oli ta juba unne suikumas , kui miski teda äratas . </s> <s> Algul mõtles ta , et see oli mingi vali kriuksatus , siis aga taipas , et küllap oli koridoris keegi trepil kukkunud . </s> <s> Ent uni ei tahtnud uuesti tulla , ehkki ta end korralikult teki sisse mähkis . </s> <s> Muidugi - tõmbetuul ! </s> <s> Kõikide arstide suurim vihavaenlane ja haiguste põhjustaja tõmbetuul oli kuidagi tema kambrisse tee leidnud . </s> </p>
<p> <s> Ohates ajas Rudel end voodist üles , süütas tulerauaga küünla ning märkas , et katusekambri aken oli tõepoolest lahti prahvatanud , ning kuna uks kõige tuultpidavam ilmselt polnud , täitiski tema tuba külm tuulevinu , olgu ta neetud . </s> </p>
<p> <s> Arst komberdas akna poole , ega jõudnud õieti iitsatadagi , kui keegi tal ümbert kinni krahmas , selja tagant terava pussnoa kõrile ja tugeva kämbla surus . </s> <s> Iitsatada ta ei jõudnud , ehmatada aga küll , sest loodus oli Rudelile kinkinud küll taipu ravitsemiseks , ent mitte põrmugi julgust . </s> <s> Hirmust külmaks tõmbudes tundis ta , kuidas peenike kuum juga mööda jalgu alla niriseb . </s> </p>
<p> <s> " Nii , " sosistas kellegi tuhm hääl talle kõrva , " nii , tohtrihärra , me ei hakka karjuma ega midagi , sest kellelegi ei tehta haiget . </s> <s> Ma lasen su lahti , et sa mind täis ei kuseks , ümber sa ei pööra , aga kuulad kõike , mida sulle öeldakse . </s> <s> Nõus ? " </s> </p>
<p> <s> Rudel sundis end noogutama ja nuga , mis oli ta õrna kaelanahka juba peenikese sälgu lõiganud , eemaldati sealt . </s> <s> Tugevad käed lasid ta lahti . </s> <s> Põit ei suutnud ta aga sundida ja jõudis isegi imestada , et kuidas pärast ööpotil käiku sinna nii palju heitvedelikke on kogunenud . </s> </p>
<p> <s> " Mul on kuuskümmend tukatit , aulik röövliisand , " sosistas ta . </s> </p>
<p> <s> " Ole vait ja kuula , " sisistati vastu . </s> <s> " Ialgatore vallas on linnake nimega Disrsht . </s> <s> Seal peab võõrastemaja keegi mutike Sima . </s> <s> Sima Rudel , on ta pärisnimi . </s> <s> See on sinu ema . </s> <s> Te olete kirjavahetuses ja viimases kirjas teatas ta sulle kellestki väga heldest külalisest , kes sinna elama on asunud . " </s> </p>
<p> <s> Arst maigutas kuivaks tõmbunud suud , millest ta ei suutnud sedapuhku ühtegi häälitust välja tuua . </s> </p>
<p> <s> " On sinu valik , " sosistas hääl selja tagant edasi , " kas järgmises kirjas teatab ta sulle , et helde võõras kinkis talle viissada tukatit , või jääb see kiri üldse saabumata . </s> <s> Selle asemel võid sa saada matuseteate . " </s> </p>
<p> <s> Rudel tundis endas soovi rabelema hakata ja sissetungijat kogu jõust lüüa . </s> <s> Kuna ta oli aga argpüks , siis küsis ta hoopis kokkusurutud hammaste tagant : " Mida sa minust tahad ? " </s> </p>
<p> <s> " Siin on üks kotike , " võõra käsi pistis talle mingi nutsaku põue . </s> <s> " Sa segad seda homme kuninga joogi sisse . " </s> </p>
<p> <s> " See on ... mürk ? ! " pahvatas arst . </s> </p>
<p> <s> " Kuningas või sinu ema , " pakkus röövel . </s> <s> " Vali ! </s> <s> Mine kuninga juurde ja ütle , mida sul teha kästi . </s> <s> Kui Arasthavani pole homme õhtuks surnud , on nelja päeva pärast keegi teine . " </s> </p>
<p> <s> " Ma armastan kuningat ! " pomises arst . </s> <s> " Te ei mõista , ma armastan teda ja ... " </s> </p>
<p> <s> " Aga oma ema ? </s> <s> Muide , sinuga ei hakata tingima või vaidlema . </s> <s> Sinu ema saab rikkaks inimeseks , sina saad rikkaks , sest sinu teenet ei unustata . " </s> <s> Võõra hääl kuulus inimesele , kes oskas veenda , kasutas valitud sõnu ja mõjuvaid väiteid . </s> </p>
<p> <s> " Mis ... mürk see on ? " kogeles Rudel . </s> </p>
<p> <s> " Ära muretse , tapab kiiresti ja valutult , kõik näeb välja nii nagu äkiline haigushoog , sind ei hakka keegi kahtlustama . </s> <s> Sinu asi on öelda , et kuningas suri loomulikku surma . </s> <s> Hüvasti , tohter . " </s> </p>
<p> <s> Veel viivuks tundis arst pussnoa survet oma kuklal , see jättis sinna ilmselt imepeene haava , ja siis , nagu toas liikuv õhk , oli võõras kadunud , tema külaskäiku jäid meenutama vaid hirmukrampides keha , mürgikotike põues ja tõmbetuules kolksuv aken . </s> </p>
<p> <s> 30 </s> </p>
<p> <s> Arasthavani ja Damara olid ballijärgsel hommikul kaua voodis , kuningas kurtis , nagu alati , pärast tormiliselt veedetud ööd , rasket peavalu , ent asus seda hoogsamalt sööstis hommikusöögi kallale . </s> <s> Ta jõi klaasi lahjat valget veini ja kuuma mikstuuri , mida Rudel talle sellistel hommikutel ikka segas . </s> <s> Täna maitses see veidi mõrkjamalt , kuid seda paremini leevendas väsimust . </s> <s> Kuna Arasthavanil seisid sel päeval veel ees kõnelused raega , ning Van Impe saatuse üle otsustamine , siis ajas ta end keskhommiku paiku siiski voodist üles , lausus paar kiitvat sõna Rudeli kohta , kes tema piinu eriliselt hästi oli ravitsenud , ning läks riietuma . </s> <s> Üldse hakkas kuningas end sel hommikul tundma kuidagi kergelt ja rõõmsalt , mured ja vaevad tundusid kaugel olevat ja maailm ümberringi ilusam kui tavaliselt . </s> </p>
<p> <s> Riiginõukogu liikmed ja lähikondlased ootasid teda saalis , nemad olid väsinud ja kurnatud nägudega , mis kutsus Arasthavanis esile naeruhoo . </s> <s> Parun Ombert kandis ette seisu Van Impe asjas , ning teatas , et raad ootab kuninga otsust , tõendid tema vastu on kaudsed , ent heade suhete nimel kuningaga on raad loobunud Van Impet kaitsmast . </s> </p>
<p> <s> " Oh , teate , " lõi Arasthavani lõbusalt käega , " äkki me määrame talle mingi pensioni ja saadame ta kuhugi Wiegerisse asehalduriks . " </s> </p>
<p> <s> " Aga , mu kuningas , " maigutas kantsler Agricol selle peale suud , " teie nõudmisel on mul valmis kohtuotsuse eelnõu , see ootab vaid teie viseeringut . " </s> </p>
<p> <s> " Või siis skvaieriks , " pakkus Arasthavani . </s> <s> " Asehaldur on tõepoolest liiga kõrge amet . </s> <s> Mis teil seal kohtuotsuses oligi ? " </s> </p>
<p> <s> " Nagu kuningas soovi avaldas , seisab seal , et riigireetur Van Impe jäetakse ilma kõigest tema varast ja saadetakse pagendusse Rieni saarele , kust ta kolmekümne aasta jooksul ei tohi lahkuda ... " </s> </p>
<p> <s> " Jah ? </s> <s> Kas tõesti ? </s> <s> No hästi , mõtleme selle üle , mu kallis Agricol , me mõtleme selle üle . </s> <s> Poleks paha tolle Van Impega enne paar sõna vahetada . " </s> </p>
<p> <s> " Nagu Teie Majesteedile meeldib , " kummardas Agricol kerges hämmingus . </s> </p>
<p> <s> " Aga seda loomulikult pärast lõunat , kui me kõik , härrased , oleme kenasti söönud . </s> <s> Kui mu nina ei peta , siis tuleb me köögist vardas küpsetatud metsseaprae lõhna ? </s> <s> Sa see neetud linn võiks nüüd oma kuningale parimad veinivaadid välja otsida . " </s> </p>
<p> <s> " Siin on mõned kaupmehed ja raehärrad , kes soovivad kuningale lugupidamise märgiks tuua kingitusi , " tähendas veel kantsler viisakalt . </s> </p>
<p> <s> " Aga seda ometi loomulikult pärast einet ! " </s> </p>
<p> <s> Tema Majesteet Arasthavanil näis sel päeval olevat hundisisu . </s> <s> Õukondlased kirjutasid selle läinud öö prassingu arvele . </s> </p>
<p> <s> Enne metssea ja veini kallale asumist suvatses kuningas veel korraks viibida tunnikese oma abikaasaga omavahel , pärast seda vestles ta mõnda aega oma poja Regoni ja tolle vastse abikaasaga . </s> <s> Seejärel siirdus kuninglik perekond söögisaali , kus rasvast tilkuv metssea , küüslauguga pikitult , meega lakitult , safrani-rosmariinikastmega ülevalatult juba kõrgeaulisi ootas . </s> <s> Arasthavani asus kandiku kallale , kus talle olid haudekausis valmis pandud õhtul lastud metssea süda ja maks . </s> </p>
<p> <s> " Harukordselt maitsev , lugupeetud , " hüüdis Arasthavani , peaaegu poolt maksa korraga suhu haarates . </s> <s> " Maitske ometi , ja sina , mu prints Regon , miks lased sa isal juua üksinda , vaid ainult puudutad selle haruldaselt hüva veiniga peekrit ? </s> <s> Lontrused , kallake veini ! " </s> </p>
<p> <s> Söögisaali ukse ette olid kogunenud raehärrad , keda juhtis poolpurjus uus linnapea Balsam Balsamo , ja kes uimas arust hoolimata teistest kiiremini taipas , et kuningas on täna erakordselt heas tujus . </s> <s> Raeisandad olid oodanud tõsist ja pingelist nõupidamist kuningaga , kuid selle asemel nõudis Tema Majesteet hoopis , et raad täies koosseisus söögilaua taga istet võtaks ja et neile veini kallataks . </s> <s> Õukonna ja raehärrade ühispidu sai tasapisi hoo sisse ja paari tunni pärast ei meenunud enam kellelegi , et Van Impe ootab alandlikult kusagil siinsamas oma saatust . </s> <s> Kuningas ei tõusnudki oma peolauast . </s> <s> Ta kallas endale sisse veini , jõi rohkem kui mitu õukondlast kokku , järas metssiga ja üritas kõigiga korraga vestelda , ehkki ta õukondlaste ja raeisandate nimed pidevalt segi ajas . </s> <s> Aga sellest kujunes lõbus õhtupoolik . </s> </p>
<p> <s> " Menestrelid ! " röögatas kuningas äkki , kui metssea kondid olid koristatud ning nende asemele hakati lauale kandma värskelt praetud luiki raetiigist . </s> <s> " Neid oli siin eile õhtul terve armee . </s> <s> Tooge nad oma kuninga ette ! </s> <s> Eriti need , kes nii ahastavalt laulsid eile sellest sõjakangelasest . </s> <s> Oh , see oli võimas laul ! </s> <s> Tooge nad siia ! " </s> </p>
<p> <s> Viiulite , trummide ja lautodega moosekandid leiti kusagilt üles ja valju hõiskamise saatel lõbustasid nad õukonda , nende ette pilluti münte ja järatud konte , Balsamo jäi magama ning üks Arasthavani heidetud luigekoib tabas ta pead . </s> </p>
<p> <s> " Ma märkan , linnapea , et teil saabub siin öö kuidagi liiga vara ! " hüüdis kuningas . </s> <s> " Meil Handridis sel ajal alles alustatakse lõbusamate ettevõtmistega , kas pole nii , mu sõbrad ? " </s> </p>
<p> <s> Ja kuninga hüüdele vastas lõbusalt joomane õukondlaste ühiskoor . </s> </p>
<p> <s> Saalinurkades süüdati tõrvikud , ilm kiskus juba hämaraks . </s> <s> Damara , Agnes ja teised daamid jäid üha vaiksemaks , sedamööda , kui mõistsid , et neil seisab ees pikk ja tüütu õhtu . </s> </p>
<p> <s> Ent nad eksisid . </s> </p>
<p> <s> Arasthavani hammustas raksatades luigekonti ja äkki jäid ta silmad seisma , ta neelatas ja hakkas õhku ahmima . </s> <s> Kuningale läks kont kurku , taipasid õukondlased , ja keegi söandas sel riigile nii tähtsal hetkel anda Arasthavanile paar võmmu selga . </s> <s> Kuid see polnud kont . </s> </p>
<p> <s> Kuningas haaras kahe käega hoopis kõhust , ta silmad läksid punni ja suust kostis kluuksatus . </s> <s> Seejärel oksendas Tema Majesteet otse lauale , aga kergenduse asemel läks ta nägu surnukahvatuks , tema keha raputasid värinad . </s> <s> Moosekantide mäng katkes , jutuvada lauas vaibus sootuks . </s> <s> Kui kuningal on halb , ei tohi kellelgi lõbus olla . </s> </p>
<p> <s> " Aidake teda ometi ! " hüüdis Damara . </s> <s> " Kas te ei näe , et teie kuningas soovib puhata ? " </s> </p>
<p> <s> Kammerteenrid jooksid Arasthavani juurde , võtsid tal kaenla alt kinni ja üritasid viisakalt teda kõrvalruumi talutada . </s> </p>
<p> <s> " Jätke mind ... " ägises kuningas , kuid ei suutnud lõpetada , uued krambihood haarasid teda . </s> </p>
<p> <s> " Agricol , Ombert , Regon , tulge ! " käsutas kuninganna . </s> </p>
<p> <s> Kõrvalruumis aidati Arasthavani asemele , ta tõmbles veel ja ajas nüüd suust veinist vahtu , klaasistunud silmad vahtisid ühte punkti laes , käed lebasid lõtvunult kõrval . </s> </p>
<p> <s> " Mis see on , Rudel ? " nõudis Damara . </s> <s> " Tooge ometi mingit rohtu ! " </s> </p>
<p> <s> " See on ... " kogeles hirmunud Rudel , pühkis laubalt higi ja kobas teise käega kotikesi taskutes , " see on mingi äkiline tõbi . </s> <s> Midagi maksaga , ma arvan , see tähendab , ma tean . </s> <s> Just täpselt , see on äge maksahaigus , mis võib inimest haarata , kui ta vähe puhkab ja raskeid sööke sööb . </s> <s> Ma olen Tema Majesteeti selle eest hoiatanud . " </s> </p>
<p> <s> " Te peate teda ravima , mitte hoiatama , " nähvas kuninganna . </s> <s> " Ja kiiremini . " </s> </p>
<p> <s> " Jah , Teie Ausus , ma teen kõik , mis suudan , " pomises Rudel ja kohmitses ravimikotikeste kallal . </s> <s> Nüüd ta teadis tõepoolest , mida ta oli oma armastatud isandale sisse jootnud . </s> <s> Olevat olemas mürk - peaaegu maitsetu , mingitest kindlatest maarohtudest segatud , käokellad , metsülased , leselehed kuivatada , tampida pulbriks , piserdada maomürgiga ... räägiti veel , et see pulber sisaldab ühe kindla kala halvaksläinud maksast pressitud õli ja üht väga haruldast soos kasvavat marja ... mis tekitab inimeses alguses rõõmu- ja joovastustunde , pöörase isu ja janu , elu tunduvat ilus ja muretu . </s> <s> Aga see kõik on vaid läheneva vältimatu surma vari , mis kaetab meeled ja tunded . </s> <s> Tekitades isu ja joovastust , ründab mürk inimese tähtsamaid organeid - maksa , kopse , neere ja siis südant . </s> <s> Miski ei suuda mürgi toimet enam peatada . </s> <s> Ta petab meeled , pakub enne surma joovastushetki ja siis tapab . </s> </p>
<p> <s> " Ma pean verd laskma , " sosistas ähmis arst . </s> <s> " Just , aadrit laskma , tooge mulle kuuma vett ja käterätikuid . " </s> <s> Rudel kääris kuninga käise üles , kompas värisevate sõrmedega pulssi ja veresoont , kui uus krambihoog vallutas Arasthavani ning ta otse Rudeli rinnale oksendas . </s> </p>
<p> <s> " Mida te passite , " karjatas Damara . </s> <s> " Tooge kuuma vett ! </s> <s> Kas te ei kuule , mida arst käskis ? " </s> </p>
<p> <s> Teenrid lahkusid jooksuga ruumist , olles kuninganna vihahoost jahmunud . </s> <s> Tõsi , ka kuninga äkilisest haigusest . </s> <s> Arasthavani oli tuntud vägeva jooma- ja söömamehena , see kuulus temasuguste meeste kasvatuse hulka , sest veedavad nad ju ligi poole oma eluajast prassingutel ja joomingutel . </s> <s> Nagu jahipidamine , relvade ja võitlusviiside tundmaõppimine , kuulub ka jooming ja sööming kõrgema aadlirahva koolituse hulka , mida vanemad neile kodust kaasa annavad . </s> <s> Arasthavani võis teised mehed laua alla juua , võis üksinda mitu nuumhane üksinda kinni pista ja seni polnud miskit temas sellist haigushoogu esile kutsunud . </s> <s> Ja see arusaamine kõlas ka Damara hääles , veel enam - seal kõlas hirm . </s> </p>
<p> <s> " Jah , ma pean aadrit laskma , halb veri ... " pomises värisev arst edasi , kui teenrite asemele ilmusid peosaalist teised kuninga lähikondlased . </s> <s> " Seda oli oodata , oh , muidugi oli oodata , kuid kas ta mind kuulas ? ! </s> <s> See on kõik täiesti loomulik ... " </s> </p>
<p> <s> " Ärge halisege , tohter ! " käratas Damara . </s> <s> " Ravige mu meest , kas te ei näe , et tal on külm , pange talle ometi mingi tekk peale ! " </s> </p>
<p> <s> Jah , tal on külm , mõtles Rudel . </s> <s> Keha hakkab soojust kaotama , mürk ei on juba imbunud verre , teeb oma tööd . </s> <s> Ma pean jõudma vähemalt aadrit lasta , see paistab nii loomulikuna , et ma tegin kõik , mis minu võimuses , aga ometi ei jõudnud ... </s> </p>
<p> <s> Ta ei jõudnudki aadrit lasta . </s> </p>
<p> <s> Sel hetkel , kui teenrid kahe kannu kuuma vee ja linaste rätikutega tagasi tulid , ajas Arasthavani end asemelt äkki istukile , vibutus istuvasse asendisse , haaras kätega rinnust , tahtis midagi karjuda , kuid sõnade asemel tuli kurgust vaid hale ägin , mis samas vaibus . </s> <s> Kuningas vajus asemele tagasi ja enam ta end ei liigutanud . </s> <s> Silmad ei sulgunud , käed tõmblesid veel veidi , otsekui elust viimast pidepunkti otsides , rinnust vabanes viimane ohe , millega inimese hing end vabaks kiskus ja lendas sinna , kuhu kõik surnud inimeste hinged lähevad , olgu nad siis karjused , kuningad , targad või hulgused . </s> </p>
<p> <s> 31 </s> </p>
<p> <s> " Ta on ... surnud , " ütles Rudel . </s> <s> " Jah , ta on surnud . " </s> <s> Arst oli tapnud oma kuninga , ent pisaraid ega kahjutunnet ei olnud . </s> <s> Üldse midagi ei olnud . </s> <s> Ta oli lihtsalt tohter , kes istus oma surnud ravialuse ees ega osanud midagi öelda peale lihtsa tõdemuse : ta on surnud . </s> </p>
<p> <s> Damara astus paar sammu Arasthavani poole , kuid vajus siis kokku . </s> <s> Paar õukondlast söandasid teda toetada , kuid minestanud kuninganna oli nende hirmust kangeks tõmbunud lihaste jaoks liiga raske ning libises vaikselt põrandale . </s> </p>
<p> <s> Ruumis , kus ilmselt lendles veel kuninga hing , et maapõuejõudude juurde tagasi pöörduda , valitses surmavaikus . </s> <s> Lõppude lõpuks oli see kõigile õukondlastele esimene kord näha oma kuningat suremas . </s> </p>
<p> <s> Kellelgi suri aga mitte kuningas , vaid isa . </s> <s> Regon astus vaikides Arasthavani poole , ikka veel silmaga nähtut uskumata . </s> <s> Viimased kuud olid olnud kõige õnnelikum aeg tema elus - ta oli päästnud isa elu , ta oli jälle oma isa poeg , kadunud ja taasleitud poeg , tema elu oli täis hägusat õnnelumma , millest kumasid läbi Agnese nägu ja ihu . </s> <s> Selles maailmas , kus Regon elas , ei olnud surma , muresid ega vaevu . </s> <s> Tema abikaasaks oli maailma kirglikem ja kauneim tüdruk , tema isaks ja soosijaks maailma vägevaim kuningas . </s> </p>
<p> <s> Nüüd oli see kuningas tema silma all lihtsalt surnud , tuletades meelde , et surm on siinsamas , alati kohal ja kõigi jaoks , et elu võib katkeda niivõrd äkiliselt ja järsku . </s> <s> Sel hetkel tundis Regon , et ta kindlasti nutab , aga kunagi hiljem , kunagi siis , kui kedagi läheduses ei ole . </s> <s> Kunagi siis . </s> <s> Kui ta aru saab , et ta isa on tõesti surnud . </s> </p>
<p> <s> " Jah , ta on surnud , " kinnitas Rudel veel kord , otsekui oleks kellelgi olnud põhjus milleski kahelda . </s> <s> " Meil kõigil on oma kell , miks tiksub maapõuejõudude antud aega , ning kui see aeg otsa saab , pole ka arstil enam midagi teha . " </s> <s> Tema sõnad vaibusid enesekinnituslikku pominasse , ent keegi ei pööranud arstile mingit tähelepanu . </s> <s> Õukondlased jõllitasid tummalt surnud kuningat , ega suutnud midagi mõelda või öelda . </s> <s> Kõik peale ühe . </s> </p>
<p> <s> Vaid kantsler Agricol , hallipäine jässakas mees , endine rüütel ja Arasthavani kõige ammusem ja ustavam võitluskaaslane , sundis taanduma kõik tunded , mis olid määratud üksinda tundmiseks ja kunagi hiljemaks . </s> <s> Ta astus tummast õukondlaste ringist ette , et lausuda sõnu , milleks kohustas teda amet , kuid mida ta polnud ta kunagi uskunud end ütlevat , sest ta oli kuningast ligi kakskümmend aastat vanem . </s> </p>
<p> <s> " Kuningas on surnud , " sõnas Agricol kindlal häälel ja libistas pilgu üle jahmunud õukondlaste . </s> <s> " Kuningas on surnud , " kordas ta , kui ta pilk peatus Regonil . </s> <s> " Elagu kuningas ! " </s> </p>
<p> <s> 32 </s> </p>
<p> <s> Regon ei näinud kantsleri pilku , kuid tundis seitsmenda meelega , kuidas kõigi pilgud omad äkki tema poole pöördusid . </s> </p>
<p> <s> " Au surnud kuningale ! " hüüdis Agricol ja rabas puusa , kus muidugi ei rippunud täna ja praegusel hetkel mõõka . </s> </p>
<p> <s> Ja õukondlased ühinesid tema hüüdega . </s> </p>
<p> <s> " Siin lebab kuningas , kes targalt meie riiki juhtis , " jätkas Agricol väriseva häälega . </s> <s> " Mul oli õnn seista tema kõrval , kui me purustasime usurpaatori ja taastasime maapõue jõudude poolt valitud vere jätkumise kõigi alamate hüvanguks . </s> <s> Meie maa pole näinud paremat ja üllamat rüütlit ega kuningat , kui oli Arasthavani , kes jätkas vapralt ja vankumatult oma isa üritust . </s> <s> Surm võtab meid kõiki , meie kõigi jaoks on tal oma aeg ja koht , ning oli maapõue jõudude poolt ära määratud , et vapra Arasthavani elu lõppes siin , meie keskel , meie pilkude all , mis paneb meile kohustuse jätkata tema elutööd , ehkki meie selleks liiga tühised ja väetid oleme . </s> <s> Midagi siiski saame me teha , just seda , mida kuulutab seadus ja millise kohuse paneb meie peale õiguse- ja autunne . </s> <s> Me peame paluma Arasthavani vereliini järgmist üllast esindajat , et ta oleks nii armuline ja valitseks meid , hakkaks meie kuningaks , sest just selline on maapõue jõudude soov . </s> <s> Üks veri on määratud seda maad valitsema , üks veri , üks soov ja üks tahe ! " </s> </p>
<p> <s> Agricol lausus neid riigi seaduskogus ettenähtud sõnu pühalikul häälel , milleks ta ei uskunudki , end valmis olevat . </s> <s> Seadus paneb kantslerile kohuse kutsuda kuninga surma korral kokku riiginõukogu ja teha seal vastavalt vereliinile ettepanek järgmise kuninga suhtes . </s> </p>
<p> <s> " Kuningriik ei tohi olla hetkegi ilma peata , " sõnas Agricol . </s> <s> " Regon , kuningas Arasthavani ja krahvinna Kandis de Salizmaki poeg , Wiegeri ülemjäägermeister , Kreizli markii , Spanzi tiitelviskont , Handridi kuninglik talliülem ja kuningliku ihukaardiväe aunõunik , kas sa võtad kuulda meie palvet ja hakkad kuningaks riigile , mille rajas kunagi sinu esivanem Stengard Vägev ja mida nii suursuguselt ja ausalt valitses sinu isa , Arasthavani Esimene ? " </s> </p>
<p> <s> " Mina ? " suutis Regon kogelda , pilk endiselt isa elutul kehal . </s> </p>
<p> <s> " Tema ? " küsis ka parun Ombert . </s> </p>
<p> <s> " Regon ? </s> <s> Regon kuningaks ? " ei uskunud marssal Lufay . </s> </p>
<p> <s> " Jah , tema , ainus , kelles voolab veri , mis peab seda riiki valitsema . </s> <s> Või kas teie , aulik Ombert , olete unustanud , et kuningliku tahte alusel kustutati kunagi aadlikatastrist kõik usurpaator Rayanose vereliini pärijad ? </s> <s> Või teie , marssal Lufay , ei mäleta enam Titos II edikti , mille järgi ainult viimase kuninga veri ja pärimisliin on määrav ? </s> <s> Otsene meesliin ja selle puudumisel kõrvalharud . </s> <s> Arasthavanil pole vendi , tema veri , maapõue jõudude poolt valitsema kutsutud ja seatud veri voolab ainsana Regonis . " </s> </p>
<p> <s> " Aga tema ema ... " pomises Ombert . </s> </p>
<p> <s> " Tema ema on krahvinna , " lõikas Agricol . </s> <s> " Või olete te unustanud kuninga sõnad , lausutud siinsamas linnas aasta tagasi ? </s> <s> Või soovite hoopis vastu astuda kuningriigi õiguskogule ja taastada isehakanud Rayanos VI , selle röövli ja türanni vereliini ning nii seada end väljapoole kuningriigi seadusi ? " </s> </p>
<p> <s> " Ei , muidugi mitte , " sosistas Ombert . </s> <s> " Aga siiski ... </s> <s> Sohipoeg ei päri ju iialgi ... " </s> </p>
<p> <s> " Minule paneb seadus kohustuse nimetada riiginõukogule järgmine kuningas , " teatas Agricol vankumatult . </s> <s> " Ma olen oma kohuse kõiki asjaolusid arvestades täitnud . </s> <s> Kui kellelgi on mulle teatada õiglasemast troonikandidaadist troonile , siis tehku seda nüüd . " </s> </p>
<p> <s> Ent kellelgi polnud midagi öelda . </s> <s> Tummad pilgud libisesid surnud kuningalt Regonile ja siis jälle kantsler Agricolile . </s> </p>
<p> <s> " Ma pole ju isegi prints , " pahvatas Regon . </s> <s> " Ma pole isegi hertsog ! " </s> </p>
<p> <s> " Teie kadunud isa kutsus teid printsiks , teie isa , kelle elu te aasta tagasi nii vapralt päästsite . </s> <s> Te olete sündinud printsina , ja kui kellelgi oli selles suhtes kahtlusi , siis teie kangelastegu hajutas need täielikult . </s> <s> Teis voolab kuninglik veri . " </s> </p>
<p> <s> " Kuulge , aga seda noormeest pole ju kasvatatud kuningaks saama , " märkis marssal Lufay . </s> <s> " Isand Regon , kõige minu austuse juures ... </s> <s> Aulik Agricol , teie arutluses on tõetera sees , ent Regonit pole ju õpetatud ! " </s> </p>
<p> <s> " Kui te tahate , " nähvas Agricol , " Arasthavani surnukeha juures nii kangesti vaielda , siis ehk teemal , mida teevad välismaale pakku põgenenud isehakanu Rayanose sulased , kui kuulevad , et kuningas on surnud ning õukond pole järglase suhtes otsusele jõudnud ? " </s> </p>
<p> <s> " Minu sõjaväed on alati valmis , " ajas marssal rinna ette . </s> </p>
<p> <s> " Ma ei kahtle selles , ent kes on isand , kelle nime nad surma minnes hüüavad ? </s> <s> Kelle lipu all nad lähevad lahingusse ? </s> <s> Kes peaks teie arvates olema meie kuningas ? " </s> </p>
<p> <s> " Seda et , " pomises Lufay , " ma ju tahtsin vaid öelda , et Regon ei oska ... " </s> </p>
<p> <s> " Veel üks sõna , marssal , ja teist saab riigireetur . </s> <s> Teie asi on juhatada lahinguväljal vägesid . </s> <s> Minule paneb seadus ja kuninglik tahe kohustuse teada korda , kuidas asjad meie riigis liiguvad . </s> <s> Regon on Arasthavani esimene poeg , sündinud küll mitte kuninglikust soost , kuid aadliverd naisega siiski . </s> <s> Ma kordan , kui keegi teab väärikamat pretendenti troonile , siis astugu ette ja öelgu see nimi nüüd ! " </s> </p>
<p> <s> " Elagu kuningas Regon Esimene ! " hüüatas keegi õukondlaste seast . </s> </p>
<p> <s> " Elagu ! " lõid hääled kaasa ja nendega ühinesid ka Ombert ja Lufay . </s> </p>
<p> <s> " Pidage ! " röögatas Regon , " Pidage , ma ei ole kuningas , ma ei oska , ma tõesti ei oska , kuulake ometi , mida marssal räägib ! " </s> </p>
<p> <s> " Siis peate endale hea peaministri valima , " teatas Agricol . </s> </p>
<p> <s> " Ja hea sõjaväepealiku , " märkis Lufay . </s> </p>
<p> <s> " Kogu õukond ja senised ministrid on teie käsutuses , " lisas Ombert . </s> <s> " Andke oma esimene käsk , ja nad asuvad kohe teenistusse . " </s> </p>
<p> <s> " Oodake ! " hüüdis Agricol . </s> <s> Ta kogus end hetke , astus Arasthavani surnukeha juurde , kummardas viimast au andes , kummardas veel , võttis hellalt surnud kuninga käe , suudles seda , ning ettevaatlikult , ent ometi vajalikku jõudu kasutades tõmbas laiba sõrmest kuningliku pitserisõrmuse . </s> </p>
<p> <s> " Nüüd , Teie Majesteet , " Agricol põlvitas Regoni ette ja surus sõrmuse ta nimetissõrme . </s> <s> Siis suudles ta kuninga kätt . </s> <s> Tema huuled olid kuivad , Regon tundis vaid nende põgusat aupaklikku puudutust . </s> </p>
<p> <s> Kui Damara minestusest toibus , oli riigil uus kuningas , tema polnud enam kuninganna . </s> <s> Uus kuninganna oli tema endine kammerneitsi . </s> </p>
<p> <s> 33 </s> </p>
<p> <s> Talv tõotas sedapuhku tulla külm ja karm . </s> <s> Teated kuninga surmast , ükskõik kui vihatud ta ka polnud , ning teated uuest poisiohtu kuningast , kes polnud isegi sündinud seaduslikust kuningannast levisid kiiresti üle maa . </s> <s> Pärnaoru ja vanad Blagomiri külad olid aga esialgu jahmunud - Kandise ja mõrtsukas Arasthavani poeg saab kuningaks ? ! </s> <s> Tarku ei ole , õiglased ei tee midagi , kuningaks on noor nolk ? ! </s> </p>
<p> <s> Zmaiko ja Dvaion lasid kõik kuulujutud ja arvamused endale ette kanda . </s> <s> Zmaiko ei sõitnud saaniga ringi , elas oma tares Cordelaga ja hoolitses Dvaioni eest , nii hästi kui oskas . </s> <s> Mida külmemaks ilmad läksid , seda vaevalisemalt vanamees kõndis , varsti ta enam ei askeldanud üldse ringi , lasi koduseid töid teha ainult Cordelal , lesis ahju kõrval , popsis piipu ja jõi jääveest ning maarohtudest keedetud teed . </s> <s> Ta sõi vähe ja kui üldse midagi , siis soolatud oliive ja vaevu hautatud , kergelt verist karuliha . </s> </p>
<p> <s> Zmaiko oli Cartnast lahkunud kohe pärast seda , kui Arasthavani oli surnud ja uus kuningas välja kuulutatud , oli andnud Marcosele käsu saata Wil talveks kuhugi kaugemale , et ei tekiks mingit võimalust , et Rudel ta ära tunneks . </s> </p>
<p> <s> Siis saatis Zmaiko kaks noort ja taibukat õiglast Handridi , kus neil Cartnast pärit rahaga õnnestus end lossi valvemeeskonda teenistusse osta . </s> <s> Niiviisi sai Zmaiko teateid Handridist Marcoselt ja otse lossist . </s> </p>
<p> <s> Ent esialgu oli uudiste puudumine ainus uudis . </s> <s> Kuningas Regon ei olnud teinud ühtki olulist otsust , riigi haldusasju juhatas kantsler Agricol . </s> <s> Kuninga ema elas lossis vaikselt ja tagasihoidlikult . </s> <s> Kuninga troonileastumist saatsid Handridis suurejoonelised pidustusted ja joomingud , pealinna rahvas tervitas juubeldades noort kuningat ja tema kaunist kaasat . </s> <s> Pealinn võis end segi juua ja surnuks süüa . </s> <s> Maakondades olid aga asjad teisiti , küsimusi ja nurinat sigines üha juurde . </s> </p>
<p> <s> Zmaiko ootas mõned kuud , enne kui üritas Regoniga kokku saada . </s> <s> Kõigepealt lasi ta Marcosel korraldada Cartna poolt Handridile uue kuninga troonileastumise puhul vääriline kink ning ning teatada , et raad saadaks hea meelega kuningakojale suuremaid makse ja rohkem kaupu , Van Impe ihnurlikust vaimust tuleb lõplikult lahti saada . </s> <s> Handridi ja Cartna suhted polnud kiita - selles kaubalinnas oli ükskord kiputud endise kuninga elu kallale ja selles linnas kuningas ka tõepoolest suri . </s> <s> Cartna linnal oli halb kuulsus , Cartna oleks olnud otsekui kuningate needus . </s> </p>
<p> <s> Van Impe , muide , nagu teatas Marcos , saadeti kantsleri korraldusel asumisele Rieni saarele . </s> <s> Suurema osa Cartna kingitusest troonile moodustaski Van Impe ja tema perekonna varandus . </s> </p>
<p> <s> Ühel külmal hommikul , kui Handridi lossiparkides kirmetasid purskkaevud ja lossivahid tõmbasid selga lambanahksed kasukad , leidis kuninga ema Kandis oma läve eest rulli keeratud paberilehe . </s> <s> Ta keras selle lahti , ja ehkki ta lugeda ei osanud , tundis ta südamega ära , et need read on kirjutanud Zmaiko . </s> <s> Aga mitte temale . </s> </p>
<p> <s> Kandis , kandes palee tavapäraseid rõivaid , mis teda nii rõhusid , läks oma poja , kuninga magamistoa poole . </s> <s> Viimasel ajal oli ta Zlatkoga vähe rääkida saanud - jah , Kandis kutsus teda ikka Zlatkoks , kuid ainult omavahel - ning osalt sellepärast , et ta neid kohtumisi vältis . </s> </p>
<p> <s> Ta oskaks kuningale liiga palju nõu anda , liiga palju soovitada , ta tundis liiga hästi head ja kurja . </s> <s> Ning samas nii vähe . </s> <s> Kandise tee ei ole võimuasju korraldav kuninga ema , ta teadis , et Zlatko võtaks ta sellina liiga varmalt vastu . </s> </p>
<p> <s> Zlatko peab ise leidma , kuidas olla hea kuningas , peab ise käima seda teed , peab otsima ja otsustama , ise õppima kandma oma otsuste tagajärgi , olgu otsused siis väärad või õiged . </s> <s> Tema , Kandis , ei hoolinud kuningriigi saatusest , kuid just selle eest pidi vastutama Zlatko . </s> <s> Kusagil on jõud , ainus ja üks jõud , ühtaegu nii armastus kui lunastus , karmus ja vihkamine , mis on seatud isegi maapõue jõudude üle , oli Kandis üha enam veendunud , ja neid jõude ei teenita , ei saagi teenida Ginshalas või nõiavitsaga kaevukohti otsides . </s> </p>
<p> <s> Seepärast jättis Kandis Zmaiko läkituse lihtsalt kammerteenri kätte ja lahkus . </s> <s> Lausudes vaid , et see on tähtis paber ja kuningas soovib seda kohe näha . </s> </p>
<p> <s> Regonini jõudis kiri tunni aja pärast . </s> <s> Ta imestas veidi , sest õukondlastel polnud kombeks niiviisi kuningale oma petitsioone esitada , kuid kuuldes , et kirja tõi tema ema , saatis minema Agricoli , kes näis sel hommikul millegipärast tusane ja pahur . </s> </p>
<p> <s> Läkituses seisis : </s> </p>
<p> <s> " Kõrgeauline kuningas , Regon I , äravalitu ja esimene esimeste seas , </s> </p>
<p> <s> Teile kirjutab vääritu talupoeg , Zmaiko Blagomiri poeg Pärnaorust , soovides kinnitada teile oma truudust , ustavust ja lugupidamist . </s> <s> Et see kiri nii kaua viibinud on , tuleb vaid sellest , et kirjatarkus oli . mulle varem tundmata Nüüd on minu esimesed katsed teie karmide hinnangute ette toodud . </s> <s> Mu kuningas , kogu Pärnaoru ja ümberkaudsete külade nimel võtke vastu meie lugupidamine ja teadke , et siin elavad teie kõige truumad teenrid . </s> </p>
<p> <s> Ehkki meie elu on sel talvel raske , ja suuresti tarkade puudumise pärast , kes teie isa , kõrgeaulise Arasthavani kutset järgisid ja riiki nüüd Ginshala kloostris teenivad , maksame me truult uut troonimaksu , mille ettenägelik isand Agricol kehtestas . </s> <s> Veelgi enam - kui mina või meie küla saab Tema Majesteedile veel kuidagi meelepärane olla - siis oleks see meile suur rõõm . </s> <s> Võtsin endale julguse saata Dogarisesse mõned tagasihoidlikud kingitused , mille kohta ma tean , et Teie Majesteet neist lugu peab . </s> </p>
<p> <s> Mu kuningas , kõige truumate tervitustega teile ja teie emale , kummardusega , </s> </p>
<p> <s> Zmaiko " </s> </p>
<p> <s> Regon luges kirja läbi ja lajatas endale rusikaga vastu pealage . </s> </p>
<p> <s> " Mu vend ! " hüüdis ta . </s> <s> " Ma olen unustanud oma venna ! </s> <s> Agricol ! " </s> </p>
<p> <s> " Jah , Teie Majesteet , " ilmus kantsler lävele . </s> </p>
<p> <s> " Agricol , mul on tarvis teie abi ja nõuannet . " </s> </p>
<p> <s> " See ongi minu amet . " </s> </p>
<p> <s> " Kas te teate , mis on Ginshala ? " </s> </p>
<p> <s> " Ginshala ? </s> <s> Muidugi ma tean , mis on Ginshala . </s> <s> Umbes kaks aastat tagasi juhtus seal suur õnnetus . " </s> </p>
<p> <s> " Ja minu isa ? " </s> </p>
<p> <s> " Teie isa käitus riigimehelikul kombel . " </s> </p>
<p> <s> " Agricol , Ginshala on täis vange , üle maa kokku aetud tarku . </s> <s> Nad tuleb sealt vabastada . </s> <s> Öelge mulle , kuidas seda teha . " </s> </p>
<p> <s> " Teie Majesteedil tuleb ainult käsk anda , " vastas Agricol jahedalt . </s> <s> " Ja klooster tehakse päevapealt tühjaks . </s> <s> Muidugi , enne käsu andmist peab tark kuningas oma nõuandjatega aru . " </s> </p>
<p> <s> " Või nii ? </s> <s> Ja mis nõu te siis mulle annaksite , Agricol ? " </s> </p>
<p> <s> " Et mõningad tähtsad riigiasjad nõuavad praegu palju enam tähelepanu kui mingi klooster . " </s> </p>
<p> <s> " Aga teate , mis ma teile ütlen , kantsler . </s> <s> Just praegu sain ma läkituse , et tarkade puudumise tõttu on maakondades palju nurinat ja rahutusi . </s> <s> Talv on raske , inimesed on harjunud tarkadelt abi saama . </s> <s> Targad aga kükitavad Ginshalas . </s> <s> Nad tuleb sealt vabastada . " </s> </p>
<p> <s> " Kui ma tohiksin huvi tunda , siis kes teile sellise läkituse saatis ? " </s> </p>
<p> <s> " See on erakiri , perekonnaasi , sel pole praegu tähtsust . " </s> </p>
<p> <s> " Lubage mul öelda , et kuningad ei saa erakirju ja kuninga perekonnaasjad ongi riigiasjad . </s> <s> Kõige tähtsamad riigiasjad . " </s> </p>
<p> <s> " Siiski , Agricol , sel pole praegu tähtsust . </s> <s> Kui ma läkituse sisust õieti aru saan , siis oleks tarkade vabastamine samm , mis minu alamatele väga meeldiks . </s> <s> Arvestades , et minu nimi pole veel kuigi tuntud , lisaks see kuningale kuulsust . " </s> </p>
<p> <s> " Teil on väga huvitavad nõuandjad , Teie Majesteet , kes näivad ministrite asemel paremini teadvat , kuidas teie nimele kuulsust lisada . " </s> </p>
<p> <s> " Jah , kui nad esitavaid õigeid soove , " nähvas Regon . </s> </p>
<p> <s> " Nii et te saite siis petitsiooni Ginshala tarkade vabastamiseks ? " </s> </p>
<p> <s> " Keegi mulle väga lähedane inimene tuletas seda mulle meelde , jah . " </s> </p>
<p> <s> " Majesteet , " Agricol ohkas ja silus käega üle hallide juuste . </s> <s> " Ma olen üritanud teile ja riigile igati abiks olla . </s> <s> See on minu kohus ja kogu elu . </s> <s> Kui teile on siginenud uued ja paremad nõuandjad , siis loovutan ma hea meelega oma koha . </s> <s> Näete isegi , ma pole enam noor , minu tervis on tõepoolest kehv ja mõis seal kenas Vistras , otse kingu peal , mis kõrgub Tuini jõe ääres , ootab juba ammu peremeest ... " </s> </p>
<p> <s> " Jätke , Agricol ! " lõi kuningas käega , silmitses siis ainiti oma kantslerit , hingas sügavalt ja istus . </s> <s> Mitte niimoodi ei pidanud see päev algama . </s> <s> Pealegi pole tal tõesti midagi varjata . </s> <s> " Selle kirja kirjutas minu vend , poolvend . </s> <s> Ta elab Pärnaorus . " </s> </p>
<p> <s> " Teie poolvend , " ohkas Agricol uuesti . </s> <s> " Ja teie räägite , et need perekonnaasjad ei puutu riigivalitsemisse . " </s> </p>
<p> <s> " Asi pole mitte selles , kes selle kirja kirjutas , vaid millest see kõneleb . </s> <s> Ma tahan , et Ginshala vangid vabastatakse . </s> <s> See on minu kohus , minu võlg ema ees ja valmistab alamatele suurt heameelt . </s> <s> Nagu ma nüüd teada sain , olete te ka ühe uue maksu kehtestanud , nii et tarkade vabastamine aitaks seda koormist leevendada . " </s> </p>
<p> <s> " Kui see on teie kindel tahtmine , siis lasen ma kuningliku käsu kohe välja kirjutada . </s> <s> Lõpuks pole see Ginshala nii tähtis . </s> <s> Ehkki teie isa tarku umbusaldas , ta oli nõiakunsti läbi kannatanud ... " </s> </p>
<p> <s> " Ma tean . </s> <s> Andke see käsk ! " </s> </p>
<p> <s> " See saab antud tänase päeva jooksul . </s> <s> Muide , teie poolvend - kas Teie Majesteet lubab mul teha oletuse , et teie poolvend on kõrgeaulise Kandise poeg esimesest abielust ? " </s> </p>
<p> <s> " Jah . </s> <s> Abielust Blagomiriga , kõrgest soost rüütliga . </s> <s> Minu poolvend Zmaiko sündis Arasthavani poolt õnnistatud ja heaks kiidetud abielust , krahvi ja krahvinna pojana . </s> <s> Ma olen ammu tahtnud teie käest paluda , et te uuriksite , kes oli Zmaiko isa tegelikult , sest nime Blagomir võttis ta endale alles Pärnaorus . " </s> </p>
<p> <s> " Ma mäletan neid aegu , " märkis Agricol napilt . </s> <s> " Teie isa usaldas Blagomiri , ent selle mehe reeturlik meel ... </s> <s> Ent olgu , Teie Majesteet , teie soov on seaduseks . </s> <s> Ma selgitan välja , kes oli too Blagomir , kui see on teie kindel soov ja tahtmine . </s> <s> Ent lubage mul nüüd teile mõningatest murettekitavatest asjaoludest ette kanda . " </s> </p>
<p> <s> " Ma luban , " sõnas Regon . </s> <s> Teda ei huvitanud enam riigiasjad , ta kibeles saatma kullerit Dogarisesse , Zmaiko kingituste järele , ta tahtis oma vennale ise kingituse saata . </s> <s> Ta oli Zmaiko unustanud ! </s> <s> Häbi ! </s> </p>
<p> <s> " See on võrdlemisi delikaatne lugu , " jätkas kantsler taas morniks tõmbudes . </s> <s> " Ja see puudutab endist kuninganna Damarat . </s> <s> Mulle on ette kantud , et tema vend , Bingeni hertsog Milton , pole sugugi õnnelik ainuõige otsuse üle , mille riiginõukogu Arasthavani surma järel tegi . </s> <s> Samuti on minu kõrvu jõudnud , et Damara ise on tõlgendanud meie riigi seadusi nii , et tema - ma olen teiega nüüd kristalselt aus , Majesteet - oleks pidanud saama riigi ainuvalitsejaks . </s> <s> Bingenite koda on tugev , rikas ja võimas , ent ainult mõnes meie riigi osas . </s> <s> Nende kaebused , mida nad loomulikult pole julgenud valjusti välja öelda , on täiesti alusetud . </s> <s> Damara ei suutnud sünnitada poega , tema vereliinil pole troonile mitte mingisugust õigust . </s> <s> Veelgi enam - Bingenite suguvõsa võimuletulek ei saa meie riigi head käekäiku arvestades üldse kõne allagi tulla . " </s> </p>
<p> <s> Agricol ei hakanud Regonit tüütama juttudega sellest , kuidas Arasthavani oli sunnitud abielluma mõjuvõimsa Bingenite koja Damaraga , et seda kõrgaadelikku suguvõsa veidi rahustada , oli sunnitud andma neile suuri maavaldusi , nii et aastakümneid valitses riigis rahu . </s> <s> Damara eemaldus oma suguvõsast , oli tõepoolest ainult Arasthavani naine . </s> <s> Bingenid olid olnud suures sõjas üsnagi erapooletud ja alles lõpus Arasthavani leeri üle tulnud , mis suuresti aitas Rayanose vägede purustamisele kaasa . </s> <s> Siiski ei usaldatud neid Handridis , nad olid võõrad , pidevalt pealinna asjadest eemal seisnud . </s> <s> Bingenid valitsesid riigi rikast lõunaosa , olid seda teinud juba aastasadu . </s> <s> Abielu Damaraga ja maadeeraldused ning privileegid olid Bingenite koda siiamaani rahustanud . </s> <s> Nüüd aga ... </s> </p>
<p> <s> " Nüüd aga on Damara asunud salajasse kirjavahetusse oma vennaga , " rääkis Agricol edasi . </s> <s> " Ma ei tea veel selle üksikasju , ent selline asi on murettekitav . </s> <s> Milton , keda te oma kroonimisel kindlasti märkasite , lootis , et Damarast saab kuningannaks , mis oleks sundinud teda uuesti abielluma , loomulikult siis kellegagi Bingenite klannist . </s> <s> Ma isegi ei välistaks , et hertsog ise mingi kavala nipiga tahab troonile tõusta . </s> <s> See oleks tähendanud suurpuhastust õukonnas ... oleks tähendanud teise vereliini , teise dünastia võimuletulekut , paljud väga mõjukad ja ustavad perekonnad oleksid kannatanud . </s> <s> Loomulikult oleks Bingenite võimuletulek vastuolus seadustega , ja on seepärast täiesti välistatud . </s> <s> Bingenite klannil pole troonile mitte mingisugust õigust . " </s> </p>
<p> <s> " Ja mida te mul siis teha soovitate ? " päris Regon . </s> </p>
<p> <s> " Rääkige Damaraga . </s> <s> Rääkige lahkelt ja viisakalt , loomulikult mitte mainides meie vestlust . </s> <s> Tehke talle mõned kingitused . </s> <s> Sellised , mis kinnistavad teda enam Handridiga , mitte ei peletaks teda õukonnast eemale . " </s> </p>
<p> <s> " Millised nimelt ? " </s> </p>
<p> <s> " See oleks pikem jutt , Teie Majesteet . " </s> </p>
<p> <s> " Siis jäägu see hilisemaks . </s> <s> Nüüd aga pean ma mõne tunni pühendama oma abikaasale . " </s> </p>
<p> <s> " Otse loomulikult , Teie Majesteet . " </s> </p>
<p> <s> 34 </s> </p>
<p> <s> Regoni esimese valitsusaasta jooksul , mille üheks silmapaistvamaks sündmuseks oli tarkade vabastamine Ginshala vangipõlvest , sai noor kuningas ka ühe apanaaži võrra rikkamaks . </s> <s> Kuningas päris nimelt oma abikaasa pärusvalduse Fostayni ehk Pärnaoru maakonna ja ümbruskaudsed , mässulise kuulsusega maad . </s> <s> See juhtus varakevadel , veidi pärast seda , kui targad olid vabastatud . </s> <s> Noore kuningani jõudsid kuuldused selle sammu tähendusest Zmaiko kaudu , kes kandis ka õiglaste abil hoolt , et igas maanurgas kuningat laulude ja kiitustega ülistati . </s> <s> Kui karmil talvel õiglased üha rohkem kaebusi said ja nii mõnelgi pool tuli nurisemise mahasurumiseks karme võtteid kasutada , siis pärast kohtumist Dogarises Regoniga - lühikest , tõsi küll , sest Regon ei usaldanud oma rändkaupmehe maskeeringut ja Agricol oli tema eraldumist " abikaasa " juurde saatnud kogenud õukondlasele omase pika pilguga - teatas Zmaiko Dvaionile , et tarkade küsimus on selleks korraks lahendatud . </s> <s> Dvaion , hoolimata seljavaludest , laskis saani välja ajada ning sõitis läbi nii palju külasid , kui vähegi suutis . </s> </p>
<p> <s> " Targad on hiljemalt kuu aja pärast tagasi , " kuulutas ta kõigile - " minu sõna selle peale . </s> <s> Te olete palju kannatanud ja kurtnud , et õiglased ei suuda külasid aidata . </s> <s> Nii tõesti kui ma siin seisan , varsti on targad tagasi . </s> <s> Rõõmustage ja tänage õiglasi ja uut kuningat ! " </s> </p>
<p> <s> See oli inimeste jaoks midagi uut ja hämmastavat . </s> <s> Õiglased kiidavad kuningat ? ! </s> <s> Aga et Dvaion , keda mõnel pool vaid muistendiks peeti , ise välja oli ilmunud ja lubadusi jagas , tuli neil kindlasti uskuda . </s> <s> Dvaioni sõnad olid käsk . </s> </p>
<p> <s> Kui esimesed kurnatud targad teeradadelt , metsaveertest , mäekinkudelt saabuma hakkasid , polnud kiidulaulul enam otsa ega äärt . </s> <s> Dvaion oli käskinud tänada õiglasi ja kuningat ? </s> <s> Siis nii tehtigi . </s> <s> Ja Zmaiko kandis hoolt , et rahva tänu Regoni kõrvu ulatuks . </s> </p>
<p> <s> Oma kuulsuses ja heas nimes võis Regon ise veenduda , kui varakevadel ülikurbade teadete tõttu elus esmakordselt Pärnaoru maile pidi rändama . </s> <s> Rahvas kogunes teede äärde , otsekui oleks kellegi käsi neid juhtinud , hüüdis ja laulis kuningale tervituslaule , juubeldas , rõõmutses . </s> <s> Regon lasi inimestele münte pilduda , ega suutnud Agricoli ees rahulolevat naeratust varjata . </s> </p>
<p> <s> Õnnetus krahv de Fostayniga , kuninga äiaga oli juhtunud talvisel hirvejahil . </s> <s> Vana krahv oli mitmes sõjas käinud , kahevõitlusi pidanud , elanud üle mitmeid vihavaenlasi ja saanud vanaduspõlveks rahuliku krahvkonna , kus vägivaldne surm ilmselt kõige vähem usutav tundub . </s> <s> Pealegi - nainud oma tütre sohiprintsiga - sidunud oma suguvõsa nii kuninga omaga , võis vana Fostayn kindel olla , et tema rahulikku vanaduspõlve miski segama ei hakka . </s> <s> Teated Arasthavani surmast , Regoni saamisest kuningaks , mis tegi Agnese kuningannaks ja tõstis Fostaynid üheks kõige lugupeetumaks suguvõsaks riigis , võttis krahv vastu rahulikult . </s> <s> Mitte nii nagu tema naine , kes selle õnne otsustas pisaratesse uputada . </s> </p>
<p> <s> Fostayn teadis liiga palju Handridi oludest ja õukonnas nii tavalistest salasepitsustest , et rahu , pikk ning tasakaalukas meel said siin ainsana kõige kasulikumateks abilisteks olla . </s> <s> Igal juhul oli uue kuninga trooniletulekust alates Fostayni hakanud saabuma rohkem kallite kingituste ja lipitseva keelega külalisi , ning et neid kuidagi lõbustada , pidi krahv mitu jahti korraldama . </s> </p>
<p> <s> Ühe sellise ajal , kui koerad ajasid üles suurimate sarvedega isahirve , keda krahvi silmad kunagi näinud olid ja kelle kohta jäägrid teatasid , et loom on nähtavasti hiljuti neisse metsadesse tulnud , koges Fostayn taas nooruspäevade jahikirge . </s> </p>
<p> <s> Otsekui kellegi nõiavägi juhatas hirve tema ammu laskeulatusse ja seesama nõiavägi hirve sealt ka ootamatult peletas , ehkki krahv oli allatuult ja hiirvaikne . </s> <s> Jahikirg ärkas temas taas , tüütu külalistelõbustamine sai korraga mõtte ja krahv oli karanud sadulasse saaki jälitama . </s> <s> Ent liiga kiire oli hobune tema jaoks , liiga suur jahiind vanale kehale , liiga libedad talvised rajad ja liiga etteaimamatu kaval hirv , kes nähtavasti mitte esimese jahi eest ei põgenenud . </s> </p>
<p> <s> Kui jäägrid koertega taas krahvile järele jõudsid , oli too juba surnud . </s> <s> Miski - oli see siis talveunest jahipasunatega üles aetud karu , kelle jälgi läheduses nähti , või midagi muud - oli krahvi sadulast paisanud . </s> <s> Ja nii õnnetult , et ta kukkudes pea vastu vana piirikivi ära lõi . </s> <s> Kuulus sõjamees oli surnud . </s> <s> Jahtunud silmad jahmunud näos andsid jahilistele tunnistust ootamatusest , millega surm oli Fostayni rabanud . </s> <s> Ta lebas lumel , amb käeulatuses , pea vastu piirikivi , suust voolanud õrn verenire juba jääks hüübinud . </s> <s> Tema hobune seisis sealsamas , vahule aetud ja korisev . </s> <s> Krahv Fostayn oli surnud ja nii oli kantsler Agricol sunnitud kuningas Regoni tiitlitesse kirjutama veel ühe . </s> <s> Kuningas Regon I , Fostayni krahv . </s> </p>
<p> <s> Regon ise saabus oma uutesse maadesse ikka veel nutva Agnesega seitsme päeva pärast . </s> <s> Asjaolu , et tema isiklikud tiitlid on ühe võrra suurenenud , ei mänginud siin tegelikult mingit osa . </s> <s> Kuningas saabus avaldama viimast austust abikaasa isale , kes neid lossi surnutornis jääkamakate all ootas . </s> </p>
<p> <s> " Sai kuningannaks ja kaotas isa , " sosistas ümbruskonna rahvas , " Õnn ja õnnetus käivad ikka käsikäes . " </s> </p>
<p> <s> 35 </s> </p>
<p> <s> Regon jäi Pärnaoru maile kaheks päevaks , suutmata sel ajal rääkida oma abikaasaga . </s> <s> Ta ei olnud tudnud krahv Fostayni , oli teda vaid paar korda näinud , ja hoolimata Agnese leinast oli see surm vaid ühe võõra inimese surm . </s> <s> Riigi , krahvkonna ja vere pärimisel kehtivad ühesugused seadused , seletas Agricol Regonile . </s> <s> Krahvkonna pärib lahkunu laps , mitte abikaasa , sest sel juhul võivad läänisuhted väga sassi minna . </s> <s> Sest kui ka abikaasa sureb , peaksid maad minema tema vereliinis järgmisele . </s> <s> Aga kui see on mõni väikeskvaier ? </s> <s> Vereliin antakse edasi laste , mitte abikaasa järgi . </s> <s> Agnes oli de Fostayn , see oli tema ainus pärusmaa . </s> <s> Nüüd , kui ta on abielus kuningaga , ei saa tal olla eraldi maid . </s> <s> Järelikult kuulub Fostayn Regonile , mitte surnud krahvi abikaasale . </s> <s> Kuninga puhul - nagu oli olnud juhus Damaraga - pärib samuti laps , sest abikaasa järgi tekiks dünastilise verejärgluse küsimus . </s> </p>
<p> <s> " Need maad on teie , " sõnas Agricol . </s> </p>
<p> <s> " See tähendab , et ma võin nendega teha , mida iganes tahan ? " </s> </p>
<p> <s> " Jah , näiteks lääniks anda . </s> <s> Aga kui te seda ei tee , siis kogu sissetulek kuulub teile . " </s> </p>
<p> <s> Nad jalutasid lossi tiigi ääres , kus jäässe raiutud aukude juures kükitasid õngedega lossi kalurid . </s> <s> Õhk ümberringi oli puhas , kõik oli vaikne , mitte nii nagu Handridis . </s> <s> Regonile meeldis siin , see tuletas meelde Wiegerit . </s> <s> Kõik õukonna mured ja riigivalitsemise vaevad tundusid olevat kusagil kaugel . </s> <s> Hoolimata Agnesest ja leinast , Regonile meeldis siin . </s> <s> Siit lähedalt olid pärit tema ema ja vend . </s> </p>
<p> <s> " Muide , Agricol , kas te uurisite seda Blagomiri asja ? " </s> </p>
<p> <s> " Jah , " vastas kantsler moka otsast . </s> <s> " Jah , ma uurisin . " </s> </p>
<p> <s> " Ja tulemused ? " </s> </p>
<p> <s> " Too Blagomiriks hüütu oli ilmselt üks kunagistest Rayanose kojarüütlitest . </s> <s> Allikad ja katastrid on segased aga suure tõenäosusega oli tema õige nimi Ionnis van Weila . </s> <s> Weila on üks vaene krahvkond saartel , Kreizli lähedal . </s> <s> Ionnist loeti sõjas hukkunuks ... </s> <s> Tema lossi rüüstasid mingid metsikud piraadid kusagilt Haidamankani kandist . </s> <s> Suguvõsa on hääbunud . </s> <s> Praegu olevat saarel ainult kivirusud ja kalurihütid . " </s> </p>
<p> <s> " Aga minu isa kinkis Blagomirile krahvitiitli ja andis kõik need maad ? " </s> </p>
<p> <s> " Jah , seda ta tegi . </s> <s> Ja hiljem võttis tagasi . </s> <s> Ionnis van Weila nime enam katastrites pole , on vaid Blagomir . " </s> </p>
<p> <s> " Aga siiski - Kandise ja Blagomiri abielust sündis laps . </s> <s> Ja sündis sel ajal , kui nad mõlemad olid kuninga poolt tunnustatud ja ... hmm , kuidas seda nüüd öeldaksegi - seaduslikud ? " </s> </p>
<p> <s> Kantsler peatus lumehange juures ja hakkas seda oma jalutuskepiga sorkima . </s> <s> " Jah , " möönis ta siis . </s> <s> " Ma ei tea , kuhu te küll sihite , aga õigusteadus lubab sellist tõlgendust . </s> <s> Sünnihetkel oli too laps seaduslik . </s> <s> Muidugi - seadus on kuninga tahe . </s> <s> Järelikult on ka kuninga vastupidine tahe seadus . </s> <s> Ehk siis kuningal oli õigus tiitel võõrandada . " </s> </p>
<p> <s> " Ja jälle taastada , kui ta seda vajalikuks peab ? " </s> </p>
<p> <s> " Majesteedi tahe ongi seadus . </s> <s> Kui pole ületamatuid võimatusi , siis on kuninga tahe see , mis riigis annab ja võtab kõik tiitlid ja pärusmaad . " </s> </p>
<p> <s> " Sel juhul , Agricol , tean ma täpselt , mida soovin Fostayni pärandusega teha . </s> <s> Minul pole seda maanurka vaja . </s> <s> Kui ma õieti mäletan , siis on minu isiklik aastasissetulek niigi palju suurem , kui jõuaksin ära kulutada . " </s> </p>
<p> <s> " Te tahate selle läänistade Fostayni abikaasale ? " </s> </p>
<p> <s> " Ei , mitte . </s> <s> Kuninganna emale määratakse riiklik pension ja ta on õukonnas teretulnud . </s> <s> Need maad aga peavad kuuluma sellele , kes on nende tegelik sünnijärgne omanik . </s> <s> Minu poolvennale Zmaikole . </s> <s> Ma ei pea teda aadliseisusse tõstma , sest - nagu te ise mainisite - on ta sündinud seaduslikust abielust , siis kui tema isa oli krahv ja ema krahvinna . " </s> </p>
<p> <s> Agricol oli tükk aega vait , põrnitses lumehangesid ja joonistas jalutuskepiga neisse mingeid mustreid . </s> <s> Ta kortsutas kulmu ja ohkas sügavalt . </s> </p>
<p> <s> " Teie Majesteedi tahe on seadus . " </s> </p>
<p> <s> " Teile ei meeldi minu kavatsus ? " </s> </p>
<p> <s> " See on julge otsus . </s> <s> Pole muidugi minu asi öelda , mida te oma pärusmaadega teete ... " </s> </p>
<p> <s> " Siiski ? " </s> </p>
<p> <s> " Siiski tuletan ma teile meelde , et meie huvides on Bingenite suguvõsale kingituste tegemine . </s> <s> Ootamatult vabanenud Fostayni krahvkond oleks nagu maast leitud kullatükk . </s> <s> Sisuliselt midagi kaotamata võiksite leevendada pingeid selle klanniga . " </s> </p>
<p> <s> " Ma arvan , kantsler , et ma olen oma otsuse teinud . </s> <s> Minu isa tunnistas mulle , et tegi omal ajal palju ülekohut , Minu valitsusaja parim algus olekski õigluse taastamine . </s> <s> Mis puutub Bingenitesse , siis neile võin ma kinkida mõne oma päritud valdustest , Sundia näiteks , see on korraliku lossi ja suurte karjamaadega tükk , ma usun , et hertsog Milton on rahul . " </s> </p>
<p> <s> " Sundia sissetulekud on palju suuremaid kui Fostayni omad , " üritas Agricol veel kord . </s> </p>
<p> <s> " Seda enam sobib see kingituseks Milton de Bingenile . </s> <s> Muide , kantsler , ma tahaks , et te kohtuksite minu poolvenna Zmaikoga , selle valduse täieõigusliku pärijaga . " </s> </p>
<p> <s> " Oma ametikohuste tõttu olen sunnitud seda tegema , " ohkas Agricol . </s> </p>
<p> <s> Fostayn sängitati lossi taha jäisesse mulda , matus oli külma ilma tõttu lühike . </s> <s> Krahvile pandi hauda kaasa tema parimad relvad ja vana tava järgi karikas naise ja lapse verega . </s> <s> Matuselisi oli palju , nende seas ka Pärnaoru skvaier Bradhanz ja külavanem , ehkki nendega kuningas ei pidanud rääkima . </s> <s> Talurahvas kogunes lossi ette ning neile jagati matuste puhul kuuma veini ja lihahautist . </s> <s> Fostayn oli olnud hea isand , mitte karm , mitte ülbe ega liiga nõudlik . </s> <s> Rahvas mälestas teda ohtra söömisega , kuigi teadis , et tegelikud valitsejad olid õiglased . </s> <s> Lossiväravate ette laudade taha kogunenud rahva hulgas märkas Regon ka Zmaikot . </s> <s> Ka Agnes oli teda märganud , kuid lein ja kurbus tegid Zmaiko nägemise kergemaks . </s> </p>
<p> <s> Agnes oli nüüd kuninganna , kuid mitte see polnud oluline . </s> </p>
<p> <s> Ta oli naine , mehe naine . </s> <s> Ta polnud enam neitsi , ja kui poleks olnud isa matuseid siis seda oleks ta tahtnud Zmaikole öelda . </s> <s> Et siin ma nüüd olen , selle mehe oma , kelle käte vahele sa mind tõukasid , ja ma olen õnnelik , Zmaiko ! </s> <s> Ta oleks tahtnud Zmaikole öelda , et ta armastab oma meest , et on temaga õnnelik , nii öösel kui päeval , ta oleks tahtnud näha Zmaikot kahvatumas ja sõnatuses huulde hammustamas . </s> </p>
<p> <s> Aga lein ja kurbus tegi selle kõik võimatuks . </s> <s> Jah , Agnes nägi Zmaikot , ent tema murest murtud süda ei suutnud noormehe nägemisel midagi tunda . </s> <s> Üks südamelöök , üks hingevõpatus ja see oli kõik - taas meenusid talle isa külmad silmad ja elutu keha . </s> </p>
<p> <s> Ometi , nii kui Agnes oli jõudnud oma vanasse tuppa lossis , kui kõik mälestused elustusid ja tema silme ette kerkis see tõmmude sirgete juustega , ujeda olekuga poiss , kes juhuslikult oli kunagi leidnud ta metsas , siis kui Agnese hobune oli kährikulõksu astunud ja neiu ise ratsult kukkudes jala nikastanud . </s> <s> Zmaiko ei rääkinud siis palju , oli teda lihtsalt aidanud , teda toetanud , pihast hoidnud , kogu tee metsast lossini . </s> <s> Algul oli see Zmaiko olnud tema jaoks lihtsalt sõber . </s> <s> Päevade , nädalate ja kuude möödudes oli metsarännakust saanud mälestus , millest ununes siis kogetud hädaoht ja valu . </s> <s> Jäid ainult Zmaiko käsi ta õlgade ümber , sõnatud sõnad ja teadmine , et ta on kellegagi olnud väga lähedane , olgu siis kasvõi sellisel kurbnaljakal koduteel , kus poiss peaaegu sõnagi ei lausunud . </s> <s> Kui õnnetusest metsas oli möödunud mitu kuud , sai Agnes aru , et on armunud . </s> <s> Ja kuigi ta isegi Venale seda välja ei julgenud öelda , mõistis ta kammerneitsi muigvel pilgust , et oma saladuses pole ta enam üksi . </s> </p>
<p> <s> Aga see kõik oli olnud ammu . </s> </p>
<p> <s> Ammu ! </s> </p>
<p> <s> Nüüd armastas Agnes , kuninganna , oma meest , kuningat . </s> <s> Nii ta vähemalt arvas , kui lebas lossis oma vanas toas ja nuttis patja kibedaid pisaraid . </s> </p>
<p> <s> Kuningas näitas end korraks pärast krahvi muldasängitamist lihtrahvale . </s> <s> Ta kõndis nende eest mööda , läkitas Zmaikole tähendusrikka pilgu ja liikus õukondlaste saatel lossi poole . </s> <s> Siis saatis Regon saatis kammerhärra Zmaiko juurde - enne lossiväravate sulgemist olgu ta siin . </s> <s> Nad vestlevad . </s> </p>
<p> <s> Zmaiko oli enne lossiväravate sulgemist kohal , paksus lambavillases kasukas ning kammerhärra juhatas ta ruumi , kus kuningas ja kantsler Agricol karpkalapraadi sõid ja hõõgveini kõrvale pruukisid . </s> </p>
<p> <s> 36 </s> </p>
<p> <s> Agricolile oli Zmaiko , hoolimata kantsleri umbusust ja eelarvamustest , kohe meeldima hakanud . </s> <s> Vana riigimees haistis selles külamehes aadliverd , ehkki seda sai Zmaikos olla vaid isast . </s> <s> Aga see kõrge ja tahtejõuline laup , selged süsimustad silmad , kaalutud liigutused , lipitsemisest hoidumine , hoolega läbimõeldud sõnad , väärikad žestid - jah , paremas rõivastuses oleks raske seda noormeest õukonnas mõnest aadlivõsust eristada . </s> <s> Agricol tuletas meelde Vistras veedetud aastaid ja tunnistas endale , et talumeestes võib mõnikord peituda rohkem seda , mida ta aadlikes hindas ja mida pikk õukonnaelu neis kustutama kippus . </s> </p>
<p> <s> Regon ei vaevanud end sissejuhatusega , tutvustas vaid Zmaikot Agricolile , lisades , et mõlemad mehed teavad teineteist ja jutt tuleb asjalikel teemadel , ülearused viisakused peavad praegu kõrvale jääma . </s> </p>
<p> <s> " Teie tegudest on osatud siin kandis alati lugu pidada , isand Agricol , " ütles Zmaiko , " ehkki viimane maks , mis te kehtestasite , pole teie nimele just kuulsust lisanud . " </s> </p>
<p> <s> " Maksud ei too kedagi kunagi rahvale lähemale , " märkis Agricol kulmu kortsutades . </s> <s> " Mul ei tarvitse lisada , et see maks oli täiesti hädavajalik . " </s> </p>
<p> <s> " Maksudest jõuame rääkida hiljem , " katkestas neid Regon pidulikul toonil . </s> <s> " Põhjus , miks me siin üldse täna juttu ajame , seisneb selles , et varsti valmistab Agricol ette paberid , millega kuningliku Fostayni apanaaži lääni isandaks määratakse Zmaiko van Weila de Fostayn . </s> <s> Ionnis van Weila oli sinu isa tegelik nimi . " </s> </p>
<p> <s> Zmaiko tõstis peekri ja maitses hõõgveini . </s> <s> Ürtidega kuumutatud vein käis suus ringi , ega tahtnud hästi alla minna . </s> </p>
<p> <s> " Seda on minu jaoks liiga palju , " sõnas ta siis . </s> <s> " Ma olen vaid lihtne talumees . " </s> </p>
<p> <s> " Sa oled sündinud krahv Blagomiri ehk Ionnis van Weila da Salizmaki ja Kandis da Salizmaki seaduslikust abielust . </s> <s> Sa oled krahv , Zmaiko , ja kuninga poolvend . </s> <s> Nii et pole mõtet vaielda , sa oled aadlik ja ma lihtsalt annan sulle tagasi maad , mis sünnijärgselt sulle kuuluvad . </s> <s> Kuninga tahe on seadus . </s> <s> Ja nüüd joogem ! " </s> </p>
<p> <s> Nad jõid , kuningas kõige rohkem , kantsler vähem ja Zmaiko peaaegu üldse mitte . </s> </p>
<p> <s> " Sa ei näigi rõõmustavat ? " küsis Regon , kui oli peekri lauale pannud . </s> </p>
<p> <s> " Teie Majesteet , minu aulik vend , eelkõige tunnen ma selle au tõttu vastutust , et teie usaldust mitte kuritarvitada ja saada teile ustavaks ja truuks alamaks . </s> <s> Mul on samuti raske harjuda uue nimega . </s> <s> Siiamaani olen ma olnud Zmaiko Pärnaorust ... ja minu isa nimi on olnud Blagomir . " </s> </p>
<p> <s> " Ionnist me kasutame ainult ametlikes paberites , " sõnas kantsler . </s> <s> " Pärnaoru , siis , ma palun teil aru saada , on kandi ja küla , mitte lääni nimetus . </s> <s> Riigiasjades peab valitsema kord . </s> <s> Seda lääni on nimetatud Salizmakiks , kuna see suguvõsa siin elas , ent see katkes usurpaatori vastu peetud sõdade käigus . </s> <s> Arasthavani ei vaevunud teie isa õiget nime selgitama ning ta kanti katastrisse lihtsalt kui Blagomir da Salizmak . " </s> </p>
<p> <s> " Ma mõistan , " noogutas Zmaiko . </s> </p>
<p> <s> " Nii , " jätkas kantsler . </s> <s> " Ma valmistan ette paberid ja siis tuleb teil ilmuda Handridi . </s> <s> Te peate õppima pähe ustavusvande , teid tutvustatakse selle andmise tseremooniaga . </s> <s> Teil on kolm peamist ülesannet . </s> <s> Esiteks peate siin ülal pidama sõjasalka suurusega vähemalt kakssada piiki . </s> <s> Sõja korral peate selle salga Tema Majesteedi esimese kutse peale sõjaks valmis panema . </s> <s> Krahv Fostaynil , ma usun , on see salk siin olemas , ent teil on vaba voli see ise kokku koguda . </s> <s> Samuti peate tagama , et kohalike talumeeste arvel ulatuks väljapandavate meeste arv vajaduse korral viiesajani . " </s> </p>
<p> <s> " Sellega saan ma hakkama , " lubas Zmaiko . </s> <s> " Kuigi sõjapidamine ... aadlike relvadega , on minu jaoks uus asi . " </s> </p>
<p> <s> " Ärge muretsege . </s> <s> Ma võin saata siia paar leitnanti ja vehklemisõpetajat . </s> <s> Teiseks , hakkate te isiklikult vastutama kuninga poolt määratud maksude kogumise eest . " </s> </p>
<p> <s> " Siin elavad kuninga kõige ustavamad alamad . </s> <s> Külm ja karm talv on siiski meie majapidamistele halvasti mõjunud . </s> <s> Nüüd , kus targad on tagasi , ma loodan , et Tema Majesteet ei pea minus pettuma . " </s> </p>
<p> <s> " Mitte loota , vaid koguda on makse vaja , " märkis kantsler ja muigas suunurgast . </s> <s> " Hästi , kolmandaks vastutate te teede ja sildade korrashoiu eest , te kogute kaupmeeste käest tollimakse , millest üks kolmandik läheb riigikassasse ; te peate tagama , et metsades ja kalatiikidel ei salakütitaks . </s> <s> Teil on õigus mõista kohut kuninglike seaduste järgi ; te ei tohi lubada , et siia sigineks teeröövleid või mässajaid . </s> <s> Siinsed talupojad on teie alamad , teie peate neid paari panema , pidama arvestust sündide , surmade ja maade üle . </s> <s> Ühesõnaga , teie haldate neid maid ja kõike seda teete te omal kulul , et siin valitseks kuninglik kord . </s> <s> Üksikasjadega tutvustatakse teid Handridis . " </s> </p>
<p> <s> " See kõik on lihtne ja arusaadav . </s> <s> Pealegi aitavad mind ju skvaierid ? " </s> </p>
<p> <s> " Jah , seda küll . </s> <s> Muide , teil on vaba voli neid välja vahetada , kuninga nõusolekul muidugi . </s> <s> Minu teada pole siinsete skvaierite üle nurinat olnud . " </s> </p>
<p> <s> " Ja kui sinul , Zmaiko , peaks tekkima mingeid raskusi või küsimusi , siis kuningas on alati nõus neid ära kuulama , " lisas Regon . </s> </p>
<p> <s> " Ma pean seda meeles , " lubas Zmaiko . </s> <s> " Auline kantsler , kuna te juba mainisite mu isa nime , siis ilmselt pole tema lugu teile saladus . " </s> </p>
<p> <s> " Ei , " möönis Agricol , " ei ole . " </s> </p>
<p> <s> " Pean teile ütlema , et armastasin oma isa väga , ehkki teda ähmaselt mäletan . </s> <s> Selle kandi rahvas aga hoiab neid jutte ja mälestusi väga südame lähedal . </s> <s> Blagomir oli siin kangelane , mõistate . </s> <s> Ma tahan , et te teaksite seda , mida Teie Majesteet juba teab . </s> <s> Nimelt , kui siinne rahvas mind omaks võtab , siis just tänu sellele , kes oli minu isa . </s> <s> Ma ei kavatse teda unustada , või tema tegusid maha salata . </s> <s> Ta võitles kuninga eest ja suri teadmisega , et Arasthavani on reetur . </s> <s> Ma luban teile , nagu olen lubanud ka kuningale , et minust saab ustav alam , ent minu isa jääb minu südamesse . " </s> </p>
<p> <s> " Ajalugu ei saa ümber kirjutada , " sõnas Agricol . </s> <s> " See , mis on olnud , on olnud . </s> <s> Meie ei saa sinna enam midagi parata . </s> <s> Teie teate oma kohuseid . " </s> </p>
<p> <s> " Jah , " vastas Zmaiko . </s> <s> " Ma tean neid . " </s> </p>
<p> <s> Nad istusid hõõgveini taga hilise ööni ja vahest lehvis ruumis lõbusam vaim , kui krahvi matuste puhul sobilik oleks olnud . </s> <s> Enne keskööd aga Zmaiko kummardas ja palus luba lahkuda . </s> </p>
<p> <s> " See on sinu loss , Zmaiko , " hüüdis Regon . </s> <s> " Kas tõesti lahkub peremees lauast varem kui külalised ? " </s> </p>
<p> <s> " Paraku , " ütles Zmaiko , " on mul varahommikul veskile asja ja loomad tahavad jootmist . " </s> </p>
<p> <s> " Siis homme , kui te olete oma toimetustest prii , krahv , " muheles kergelt õhetav Agricol , " ootame teid lossi tagasi , et ka siinsele rahvale uudised teatavaks teha . " </s> </p>
<p> <s> " Ma olen siin keskpäevaks , " lubas Zmaiko . </s> <s> Siis ta kummardas , saates Agricolile usaldusliku pilgu ja lahkus . </s> </p>
<p> <s> Et koridoris kokku põrgata Venaga . </s> <s> Neiu laskus , küünal käes , mööda peatreppi , mähitud paksu villasesse keepi , mis kattis öösärki . </s> <s> Zmaikot nähes põrkas ta tagasi , ehmatas , tilgutas küünlalt sulavaha põrandale ja toetus vastu seina . </s> </p>
<p> <s> " Ohhoo , Vena ! " hüüatas Zmaiko lõbusalt . </s> <s> " Truu ja kuulekas Vena , kuhu sina siis nüüd öösel teel oled ? " </s> </p>
<p> <s> " Zmaiko ? " sosistas Vena ehmunult . </s> </p>
<p> <s> " Zmaiko muidugi ! </s> <s> Aga miks sa mind kardad ? </s> <s> Ega ma tont ei ole . </s> <s> Või pidasid sa mind surnuks , mu tüdruk ? </s> <s> Ja kuidas läheb sinu soolatüügastel ? " </s> </p>
<p> <s> " Soola ... </s> <s> Ah jaa , need on kadunud , juba ammu . " </s> </p>
<p> <s> " Rõõm kuulda . </s> <s> Vaimustav ! </s> <s> Ja ikkagi , kuhu sa siis teel olid ? " </s> </p>
<p> <s> " Ma läksin vaid saali , oma emanda palvel , et kas tema abikaasa juba ei vabane . " </s> </p>
<p> <s> " Õige jah , sa oled ju nüüd kuninganna toatüdruk , kui sind jälle on teenistusse võetud . " </s> </p>
<p> <s> Zmaiko silmitses lõbusalt vastu seina toetunud värisevat tüdrukut , keda ta polnud ligi kaks aastat näinud . </s> <s> Neiu oli läinud veidi priskemaks , vormidelt naiselikumaks , ja tema punased juuksed olid nüüd veelgi lopsakamad - niipalju kui võis aimata öötanu alla sõlmatud pahmakast . </s> </p>
<p> <s> " Miks sa siis ehmatasid , kullake ? " küsis Zmaiko ja tundis äkki tungivat soovi neiut julgustavalt emmata . </s> <s> Ju oli kuum vein talle pähe hakanud ja tunded , siiras rõõm , mida ta oma pika ettevõtmise esimestest viljadest tundis , ent mida ta ei saanud kantsleri ja kuninga juuresolekul näidata . </s> </p>
<p> <s> " Ma ei oodanud sind ... siin näha , " pomises Vena end kogudes . </s> <s> " Kuninga juures , ma mõtlen . " </s> </p>
<p> <s> " Oh , aga nii armsad teenijatüdrukud ei peaks nii palju mõtlema , muidu nad ehmatavad , " naeris Zmaiko . </s> <s> " Muide , sa hakkad mind siin sageli nägema . </s> <s> Nüüd olen mina selle lossi isand . " </s> </p>
<p> <s> Ja Zmaiko lõbusat ning avalat naeratust nähes ei suutnud Venagi äkki enam naeru pidada . </s> <s> See tuksatas temast välja , tõi puna palgele ja sundis vaba kätt suule panema . </s> <s> Teenijatüdrukutel pole sünnis lossis valju häälega naerda , öösel eriti . </s> </p>
<p> <s> " Sina ja isand , " kihistas Vena , tilgutades veelgi vaha põrandale . </s> </p>
<p> <s> " Aga muidugi , " kinnitas Zmaiko . </s> <s> " Kes siis veel , kui mitte Zmaiko van Weila de Fostayn . " </s> </p>
<p> <s> " Zmaiko van ... misasi ! " itsitas Vena . </s> </p>
<p> <s> Zmaiko kummardus neiu kõrva juurde , tundes vastu põske ta punaste kiharate puudutust ja sosistas midagi , mis pani Vena veelgi tugevamalt kihistama . </s> </p>
<p> <s> " Sa võid kuningannale öelda , et tema kõrgeauline abikaasa tuleb varsti , " lubas Zmaiko . </s> <s> " Aga kui sa tahad teada , mida kuningas ja kantsler seal tegelikult arutasid , siis võid alla tagasi tulla , ma ootan . " </s> </p>
<p> <s> " Oh , hea küll , ma lähen ütlen Agnes ... kuningannale , see tähendab , aga vaata , et sa vahepeal jalga ei lase . " </s> </p>
<p> <s> " Ma ei kao kuhugi , mu kaunitar . " </s> </p>
<p> <s> " Ah , mis kaunitar , mida sa lobised , " lõi Vena käega ja pöördus tagasi trepi poole . </s> <s> " Ootad siis mind ? " </s> </p>
<p> <s> " Keda ta ootab ? " kostis trepilt hääl . </s> </p>
<p> <s> Seal seisis Agnes . </s> </p>
<p> <s> " Keda peab see talumats ootama ? " küsis kuninganna uuesti , kui trepist alla laskus . </s> <s> Soe öömantel lohises vaikselt mööda põrandat , küünal ta käes oli pisike ega heitnud valgust kuninganna näole . </s> </p>
<p> <s> " Sa jäid liiga kauaks ära , Vena . " </s> <s> Nüüd seisis Agnes Zmaiko ja Vena ees . </s> <s> " Mis ajast saadik peavad kuningannad oma teenijaid otsima ? " </s> </p>
<p> <s> " Teie Majesteet , " kogeles Vena . </s> </p>
<p> <s> " Mine , " käskis siis Agnes äkki . </s> <s> " Mine ja naera edasi minu isa leinapäeval . </s> <s> Kao mu silmist ! " </s> </p>
<p> <s> Vena kadus , kui ta trepist üles läks , kostis nuuksatus . </s> <s> Siis oli kuulda vaid lohisevaid samme ülemisest koridorist . </s> </p>
<p> <s> " Teie Majesteet , " kummardas Zmaiko . </s> <s> Ja lisas : " Agnes . " </s> </p>
<p> <s> " See esimene pöördumine oli õigem , " märkis Agnes kuivalt . </s> </p>
<p> <s> " Muidugi , te olete sellega nüüd rohkem harjunud , madam . " </s> </p>
<p> <s> " Jäta , Zmaiko . </s> <s> Ja mida sa teed minu lossis keset ööd ? </s> <s> Võrgutad minu teenijatüdrukuid ? </s> <s> Või on saatusest nii seatud , et ma sind alati öösel pean kohtama , kui sa hiilid ja oma kavalusi toimetad ? " </s> </p>
<p> <s> " Kavalusi ? " muigas Zmaiko . </s> <s> " Milliseid kavalusi te silmas peate ? " </s> </p>
<p> <s> " Ma ju ei tea , mida sa siin tegid , " nähvas Agnes . </s> <s> " Mitte et ma eriti hooliks . </s> <s> Igal juhul - head aega . </s> <s> Ma ei soovi sind enam kauem siin näha . " </s> </p>
<p> <s> " Head aega , Teie Majesteet . </s> <s> Head ööd ! " </s> </p>
<p> <s> Agnes nähvas midagi ja astus mõned sammud saali ukse poole . </s> <s> Zmaiko seisis paigal , tunnistas Agnest tumma pilguga . </s> <s> Agnes läks edasi , ta käsi laskus lingile , peatus siis . </s> <s> Nii nad seisid viivu , vaikides ja teineteise poole pilku pööramata . </s> </p>
<p> <s> " Mul on su isast kahju , " sosistas Zmaiko äkki . </s> <s> " Tõepoolest , Agnes . </s> <s> Ma lähen nüüd . " </s> </p>
<p> <s> Agnes ei liikunud , Zmaiko astus mööda pikka käiku edasi , kuni jõudis välisukseni . </s> <s> Seal ta seisatas viivuks , niipalju , et kuulda Agnese nuuksatust . </s> <s> Siis kostis kahe ukse avamise hääl . </s> </p>
<p> <s> Pärnaorgu tagasi jõudis Zmaiko veidi enne koitu . </s> <s> Dvaioni tare aknad olid pimedad , Dvaion magas juba , Dvaion teadis niigi kõike , mis lossis oli täna õhtul sündinud . </s> <s> Dvaion oli Zmaikot matustele teele saatnud sõnadega : " Õiglased ootavad teid kannatamatult tagasi , härra krahv . " </s> </p>
<p> <s> Zmaiko rakendas muula ise saani eest lahti , andis talle juua ja kaeru . </s> <s> Ta kiirustas , sest teadis , et majas ootab teda sängis Cordela . </s> </p>
<p> <s> 37 </s> </p>
<p> <s> Handridi sõitis Zmaiko kuu aja pärast , ratsutades uhkel vanal kõrvil , kelle peremehe ta oli lasknud tappa . </s> <s> Kaasa võttis ta endaga maksuraha kahe kuu peale ette . </s> <s> Need kaks väikest kirstu müntidega pärinesid Cartnast ja isegi mitte maksudest , vaid summadest , mis rae arvepidamiseni ei jõudnudki , vaid liikusid kaubitsejate pihkudest otse Marcoseni . </s> <s> Zmaikoga kaasa ratsutasid sada meest , enamikus õiglased , kes olid täielikult lossi valvemeeskonna välja vahetanud . </s> <s> Kõik Zmaiko võimu alla antud skvaierid oli ta samuti välja vahetanud , nende asemele olid asunud õiglaste kohalikud pealikud . </s> <s> Skvaieritele , kellega oli olnud võimalik asju ajada , oli Zmaiko kinkinud mõnisada tukatit , ühtlasi mõista andes , et Pärnaoru maadest tuleks neil edaspidi kaugele hoida . </s> <s> Väga kaugele . </s> <s> Agricol Handridis oli kõik määramised kinnitanud , ehkki imestanud , miks Zmaikol skvaierite vahetamisega nii kiire on . </s> </p>
<p> <s> Läänivande andmise tseremoonia pealinnas oleks kujunenud lühikeseks ja harilikuks , kui poleks olnud Zmaiko sadat meest . </s> <s> Tavaliselt uus lääniisand endaga sellist kaaskonda ei toonud , tavaliselt võttis ta kaasa abikaasa ja lähemad sugulased , kes selleks puhuks olid selga saanud viimase moe järgi õmmeldud rõivad , mis maksid terve varanduse . </s> </p>
<p> <s> Zmaiko van Weila de Fostayni sissesõit linna oli uhke . </s> <s> Õiglaste malev oli täies relvis , turvistes ja parimatel hobustel . </s> <s> Neid koguneti tee äärde tervitama , neile pilluti lilli . </s> </p>
<p> <s> Kui Zmaiko oli läbi teinud tüütu ja tuima läänivandetseremoonia , kui kuningas oli tema juuresolekult alla kirjutanud päruskirjale ja muud vajalikud paberid , kui Zmaikot oli tutvustatud õukondlastele ja nood selle otsekui võsast väljailmunud rüütli selge ja karmi pilgu ees igasugusest pilgetest kolkakommete üle olid sunnitud hoiduma , andis Regon käsu pidusööki alustada . </s> </p>
<p> <s> " Teie Majesteet , " ütles Zmaiko . </s> <s> " Need mehed siin on valmis teie eest surma minema . </s> <s> Nad on tulnud pika tee , ainult selleks , et teid näha , ja kuigi see on vastuolus õukonna tavadega , palun ma teid , et nad võiksid banketil osaleda . " </s> </p>
<p> <s> " Mitte et ma vastu oleksin , Zmaiko , " naeris kuningas , " aga ma muretsen õukonnadaamide südamete pärast . " </s> </p>
<p> <s> " Minu mehi ootavad kodudes naised , " vastas Zmaiko väärikalt . </s> <s> " Truudus algab kodust . </s> <s> Kes pole truu oma abikaasale , sel on raske olla truu ka oma valitsejale . " </s> </p>
<p> <s> Kellelgi polnud selle kindlameelse avalduse vastu midagi öelda . </s> <s> Zmaiko malev pidas end pidusöögil väärikalt ülal - keegi ei joonud rohkem , kui sünnis oli , keegi ei räusanud ega röökinud . </s> <s> Pärnaoru meeste tasakaalukas käitumine avaldas muljet . </s> </p>
<p> <s> Nendele , kes seda hilisöösel veel märgata suutsid . </s> </p>
<p> <s> Pidusöök tähendas õukonnas kogu öö kestvat prassingut , kombelõtvust ja vabaarmastust . </s> </p>
<p> <s> Kantsler ja kuningas võisid varahommikul ise veenduda , et kui praegu juhtuks keegi kuningriigile sõja kuulutama , siis peale Zmaiko meeste pole siin kedagi , kes suudaks mõõka tupest haarata ja vaenlasele väärikat vastulööki anda . </s> </p>
<p> <s> Lauas istus Zmaiko kuninga paremal käel , vasakul Agnes , kes oli vaikne ega rääkinud uue lääniisandaga rohkem , kui viisakus nõudis . </s> <s> Kandis , kes nüüd kandis parukat , tundis oma poegi vaadates mingit kummalist uhkust ja ükskõiksust . </s> <s> Oli kummastav näha siin lossis skvaier Dvaionit ja tema teenijannat , Zmaiko sõbratari Cordelat . </s> <s> Nad olid vaiksed ja tagasihoidlikud , ehkki Cordela kenadust mitmed õukondlased tähele olid pannud . </s> <s> Dvaionile pidi , tema haiguse tõttu , sõit siia väga kurnav olema , ometi pidas vanamees end väärikalt ülal . </s> <s> Istus sirge seljaga , sõi vähe ja veini ei puutunud üldse , vastas napilt , ent viisakalt , kui temalt midagi küsiti . </s> </p>
<p> <s> Ikkagi oli see hämmastav , et Dvaion oli aupakliku külalisena Handridis , oma endise vaenlase pealinnas . </s> <s> Kandis tundis südamega , et midagi on siin korrast ära , et keegi vaid teeskleb sõprust ja et tema ei suuda enam midagi ära hoida . </s> <s> Mis on määratud sündima , see sünnib . </s> <s> Kandis jääb Handridi vaid niikauaks , kuni tunneb , et on aeg minna . </s> <s> Otsima ja leidma . </s> <s> Mõned inimesed siit lossist tulevad temaga kaasa . </s> </p>
<p> <s> Zmaiko palus kuningalt luba esitleda oma uut skvaierit kantslerile ja tegi seda sõnadega : " Dvaion on üks targemaid mehi , keda mina iialgi näinud olen , isand Agricol . </s> <s> Ta nõustus siia kaasa tulema , et kohata teid - inimest , kelle teravast mõistusest on ta kogu aeg ülimalt lugu pidanud . </s> <s> Ta on teie käest palju õppinud , Agricol . " </s> </p>
<p> <s> Kantsler muheles veidi ega mõelnudki selle peale , et too skvaier oli kuu aega tagasi olnud vaid mingi talumats . </s> </p>
<p> <s> " Toodud maksudest ma näen , " sõnas ta , " et Zmaiko ei kiida asjata teie tarkust . </s> <s> Te oskate raha koguda , isand Dvaion . </s> <s> Ja see on väga hea skvaieri tundemärk . " </s> </p>
<p> <s> " Halb skvaier on rikas skvaier , " märkis Dvaion nõrgal häälel . </s> </p>
<p> <s> " Ma vist tean , mida te silmas peate , " noogutas Agricol . </s> <s> " Mõnel neist on tõesti küüned liiga enda poole . " </s> </p>
<p> <s> Zmaiko salk jäi Handridi kaheks päevaks , kuningas lasi neile kinkida relvi ja mõned isegi harjutasid koos Regoni kaardiväelastega . </s> <s> Zmaiko ise sõlmis õukonnas tutvusi - kuninga vennale ja ilmsele soosikule tahtsid paljud meeldida , sealhulgas ka mõned daamid . </s> </p>
<p> <s> " Sul on menu , " märkis Regon ärasõidupäeva hommikul . </s> </p>
<p> <s> Agnest nägi Zmaiko Handridis vaid mõne üksiku viivu , nad ei otsinud kumbki võimalust teineteisega juttu ajada . </s> <s> Ainult Vena teadis , et Agnes oli mõlemal ööl vaikselt nutnud . </s> </p>
<p> <s> 38 </s> </p>
<p> <s> Möödus kaks aastat . </s> <s> Selle jooksul külastas Zmaiko veel mitu korda pealinna , sõlmides mitu olulist tutvust . </s> <s> Muidugi kingituste kaasabil . </s> <s> Pärnaoru maksis makse eeskujulikult ja lisas alati ka mõne meelehea kõrgetele õukondlastele . </s> <s> Fostayni lossis korraldati jahte , ja ehkki ümbruskondsed aadlikud oli algul uue naabri suhtes veidi tõrksad , muutsid rikkalikud söömaajad , vägeva saagiga jahid ja kuuldused Zmaiko van Weila de Fostayni menust õukonnas nende suhtumist . </s> </p>
<p> <s> Kuidagi märkamatult oli ka Cartna Handridis oma head nime taastamas , märkamatult oli logelevatel aadlikel kujunenud tugevam sõltuvus Cartna kaupadest , mida voolas nüüd rohkem ja soodsamate hindadega . </s> <s> Uus linnapea Balsamo oli kuninga suhtes vastutulelik , ilmselt tunnetas ta linnal lasuvat kaudset süüd kuninga isa surma pärast . </s> <s> Agricol kohtus Balsamoga tihti , mõned kaupmehed said õukonnas omainimesteks , vahemaa kaubalinna ja pealinna vahel vähenes sedamööda , kuidas Cartna kaupmehed kuninga lähikonda jõudsid . </s> <s> Kuna Regon kohtus naaberkuningriikide saatkondadega , kes temaga Arasthavani ajal sõlmitud lepinguid uuendama tulid , teadis kuningas ka seda , et teiste linnade kaupmehed asjakorraldusega Cartnas sugugi rahul ei olnud Nende kaupmeestel oli raske seal kaubelda , raad ei andnud lube ja neid pitsitati igast kandist ; Cartna gildid ei lubanud teisi oma mängumaale . </s> <s> Cartna laevnikud olid oma raske rahakotiga mitmel pool välismaal ostnud ainukauplemisõiguse . </s> <s> Paikades , kus varem kõik kaupmehed võrdselt rikastuda suutsid , lõid läbi nüüd ainult Cartna mehed , kes olid ehitanud saartele ja mõnele poole ülemeremaale töökojad . </s> <s> Nad ostsid kohalikku kaupa hulgi ja soodsa hinnaga , töötlesid selle sealsamas ümber - karusnahad kasukateks näiteks , ja tõrjusid teiste linnade kaubitsejad minema . </s> </p>
<p> <s> Neid muresid kurdetigi Regonile , kes palus Agricolil uurida , kas ja kuidas oleks võimalik Cartnat mõjutada . </s> <s> Agricol , kes rahaga seotud asjadest kuningast palju rohkem jagas , vestles Balsamo ja tema abilise Marcosega ning veendus peagi , et mida jõhkramaid vahendeid Cartna harrastab , seda tulusam on linn kuningakojale majanduslikult ja seda viletsamaks võivad muutuda suhted naabritega . </s> <s> Selle läbikäimise tulemuseks oli veelgi suurem Cartna mõju kasv Handridis . </s> </p>
<p> <s> Õukonna asjades lasi Agricol endiselt silma peal hoida Damara ja Milton van Bingeni kirjavahetusel , kuid paistis , et pärast uute maavalduste saamist olid Bingenid rahunenud ja vähemalt esialgu solvumise alla neelanud . </s> <s> Damara näis olevat samuti oma kibestumisest üle saanud , Regon kohtles teda kuninglikult : lugupidamine , austus ja ohtrad kingitused . </s> <s> Ilmselt oli Damara mõistnud , et õukonnas on ta keegi , palju rohkem kui oma maavaldustes Bingenite juures . </s> </p>
<p> <s> Ühest teisest asjast pidi Agricol siiski veidi murelikult kuningaga rääkima . </s> <s> Esialgu ta ainult vihjas , kui jutuks tulid linna tellitud suured viljavarud : " Aga muidugi , Teie Majesteet , lasin mina need tellida , te ju usaldate vanamehe vaistu . </s> <s> Kui kuninglikule paarile peaks troonipärija sündima , ning arvestades teie meeliülendavat armastust , millest alamad juba lugulaule loovad , siis on rõõmusõnumid ju vaid kuude küsimus , ja millistest varudest me siis lihtrahvale piduroogi küpsetame ? " </s> </p>
<p> <s> " Piduroogi ? " ei mõistnud Regon . </s> </p>
<p> <s> " Loomulikult . </s> <s> Rahvas ootab juba kannatamatult rõõmusõnumeid , vägagi kannatamatult , lisaksin mina , ja sellistel puhkudel on kombeks alamaid kuninglikult kostitada . " </s> </p>
<p> <s> Regon kortsutas kulmu ja seekord jutuajamine nii lõppeski . </s> <s> Edaspidi , pani Agricol tähele , tavatses kuningas seda teemat jutuajamisest vältida . </s> <s> Paar vihjet " kannatamatuse " kohta lubas kantsler endale siiski teha . </s> <s> Ja ta ei liialdanud . </s> <s> Lastetu Damara oli alamais tõesti rahutust tekitanud , ning jutte , et meie kuningad ei suuda lapsi saada , oli linna peal juba liiga palju . </s> </p>
<p> <s> Agricol ei teadnud , et Regongi oli neid jutte tõsiselt võtnud . </s> <s> Ja viimase kingituse Zmaikolt tagasi saatnud lahkete sõnadega : " Ma arvan , kallis vend , et me oleme Agnesega noorte abiellunute rõõme juba liiga palju maitsnud ja praegu on aeg rohkem kuningriigi tulevikule mõelda . " </s> </p>
<p> <s> 39 </s> </p>
<p> <s> Mõne nädala pärast jäi Regon haigeks . </s> </p>
<p> <s> Need palaviku- , oksendamise- ja köhahood tulid Rudelile üllatusena . </s> <s> Regon näis noore mehena , kelle verel ja seedimisel küll midagi häda ei tohiks olla . </s> </p>
<p> <s> Aga tema rohud ei aidanud . </s> </p>
<p> <s> Võib-olla , mõtles arst , on see tõbi kättemaksuks minule , sest kuninga haiguse ajal on ihuarst kõige tähtsam tegelane , kellelt kõige rohkem oodatakse ja kellel lasub kõige suurem vastutus . </s> <s> Võib-olla , mõtles vana arst , on see maapõue jõudude karistus selle eest , et ma olen mõrvar , et tapsin oma armastatud kuninga . </s> </p>
<p> <s> Ta oli elanud oma murekoormaga üksi ja hakanud juba uskuma , et öist külaskäiku ja mürgikotikest poleks nagu olnudki , et tõesti äkiline haigushoog Arasthavani maha oli murdnud . </s> </p>
<p> <s> Aga öösiti , üksi oma mälestuste ja südametunnistusega , teadis ta teisiti . </s> <s> Ta neelas alla pisarad ja ahastuskarjed , et päeval olla jälle see tarmukas ja austatud arst , kes veidi kõrgi ja tähtsa pilguga asjalikult ringi askeldab ja riigikassast kõige kallimate välismaa rohtude jaoks raha nõuab . </s> <s> Mitte keegi ei tohi ihuarsti näha mures ja hädisena , kõigi jaoks peab ta olema parim ja usaldusväärseim lootus kuninga tõbede vastu . </s> <s> Isegi tema uus abiline Zilvio , kelle oli lossi toonud too uus soosik van Weila de Fostayn ( " Äkki võtaksite noormeest kasvatada , ta on väga andekas , ent vajab kogenud meistri kätt ja tähelepanu , et ise ravitsejaks saada , ja maapõue jõud olgu tunnistajaks , et teist targemat arsti meie riigis ei ole . </s> <s> Tema õpiraha maksan ma ise , kas viiesajast tukatist esimese aasta peale on piisav ? " </s> <s> Ja Rudel oli summa suurust kuuldes vaid abitult kluuksatanud ) , ei saanud kahtlustada , et kuulsat tohtrit vaevab südametunnistus . </s> <s> Kibedatel üksindustundidel leidis Rudel abi magusast veinist ja ema kirjadest . </s> <s> Ema oli nüüd oli Ialgatores rikas inimene ja tema äri õitses . </s> <s> Oma ema pärast ei tee Rudel ka seda , mida tema õiglustunde riismed nõudsid : tundes lähenemas oma surma , ei kirjuta ta kunagi kirja ülestunnistusega . </s> </p>
<p> <s> Zilvio , tark ja innukas õpilane , kes ehk siiski liialt maarohtusid hindas ja kolkatarkade õpetusi oli järginud , arenes Rudeli käe all jõudsalt . </s> <s> Rudel ei uskunud posimisse ega nõidade tarkustesse , ta eelistas teaduslikke meetodeid . </s> <s> Öösiti lahkas ta oma keldris laipu , tegi ülestähendusi ja kirjutas raamatut ; tema ei vajanud nõiatarbeid ega sisemist silma , mis maapõue jõudude käest õpetust saab , ja Zilviogi hakkas neid külaposijate soigumisi unustama . </s> </p>
<p> <s> Iialgi polnud Rudel söandanud uurida , kes oli olnud too kummaline öine külaline . </s> <s> Ta oli olnud veendunud , et keegi Cartna endise linnapea sulane see pidi olema , sest kellelgi teisel polnud ju põhjust Arasthavani vastu viha kanda . </s> <s> Pealegi lisasid sellele kinnitust ühe tihenevad suhted Cartna ja Handridi vahel . </s> </p>
<p> <s> Aga kui Regon oli nädalapäevad haige olnud , ega ilmutanud paranemise märke , oli Rudel saanud emalt kirja ja väikse kotikese , mille sisu teda hirmust õhku ahmima pani : </s> </p>
<p> <s> " Kallis poeg , </s> </p>
<p> <s> minul läheb siin endiselt kõik hästi , kuid ma olen kuulnud , et meie armastatud kuningas , sinu visast ravist hoolimata , oma tõvest lahti ei saa . </s> <s> Mind külastas jälle see kummaline õnnistegija , kes kunagi mulle kuningliku kingituse tegi . </s> <s> Ja tema tõi nüüd koti selle ravimiga , mis lausa imerohi olevat , ja palus selle sinule läkitada . </s> <s> Kuningas saab kindlasti terveks , kinnitas ta , sellest rohust paremat pole ilma peal ! </s> <s> Võid mu sõnu uskuda , ühe külalise , kes hinge oli vaakumas , ravis ta sellest rohust tehtud joogiga ühe päevaga terveks . </s> <s> Ta asus jälle elama minu juurde , sest tal olevat Ialgatores äriasju ajada , ning lubas mu külalislahkuse eest taas viisakalt tasuda . </s> <s> Ta on kummaline inimene , aga oma õnne eest olen ma just temale tänu võlgu . " </s> </p>
<p> <s> Rudeli käed värisesid ja silme ees tõmbus mustaks , kui ta kotikese lahti sõlmas ja selle sisu nuusutas . </s> <s> Mõrkja lõhnaga tume pulber , mille sees mingi tundmatu taime kuivatatud varretükikesed . </s> <s> Kui Rudel üle lossihoovi kuninga juurde läks , poetas ta rohtu ühe koera jooginõusse . </s> <s> Ta pidas koera silmas mitu päeva ja hakkas juba uskuma , et pulber tõesti rohi võib olla , kuid nädala pärast oli koer surnud . </s> </p>
<p> <s> Ei , mõtles Rudel , ei , seekord nad mind nii kergesti ei murra ! </s> <s> Ma ei tapa oma kuningat , nad ei tee minust mõrtsukat , mul on raha , ma toon ema enda juurde ja mitte keegi ei saa mind peatada . </s> </p>
<p> <s> Öösel hiilis ta oja äärde ja puistas mürgi vette . </s> <s> Ma kirjutan emale , et andsin kuningale seda rohtu . </s> <s> Mürgid on salakavalad asjad , ühe inimese võivad nad kiiresti murda , kuid teisele ei pruugi midagi teha . </s> </p>
<p> <s> Oja äärest naastes , avastas ta Zilvio oma laboratooriumist . </s> <s> Tavalise malbe ja alandliku ilme asemel oli noormehe näol otsekui surmkülm mask . </s> </p>
<p> <s> " Isand , " ütles ta , " siin käis just praegu keegi võõras , kes tõi teile selle pauna . </s> <s> Ta ütles imelikud sõnad : " Kui Rudel on otsustanud kalade arstijaks hakata , siis saab tema emast hoopis nende toitjaks . " </s> <s> Ta lisas , et te kindlasti mõistate , millest jutt käib . </s> <s> " ' </s> </p>
<p> <s> Arsti suust kostis allasurutud karjatus . </s> </p>
<p> <s> 40 </s> </p>
<p> <s> Karjatus oli algul allasurutud , sündinud ehmatusest ja uskumatusest , kuid siis , pärast mõnda vahelejäänud südamelööki , kasvas see lohutuks hirmuröögatuseks , lõhestades Handridi kuningalossi öövaikuse . </s> <s> Kui nii karjub naine , kuninganna , ja see kostab Tema Kõrguse magamistoast , siis saab sellel olla ainult üks põhjus . </s> <s> Eriti veel siis , kui kuninga tervis on järjest halvemaks läinud ja ükski rohi pole juba nädalaid puna tema palgetele toonud . </s> </p>
<p> <s> Kohale tormanud õukondlased ei teadnud - ja seda ei öelnud Agnes neile iialgi - et Tema Majesteet oli keset ööd tõusnud oma sängist , komberdanud abikaasa juurde ja teel küünlajala ümber ajanud , mis kuninganna äratanud oligi . </s> <s> Kuninga palavikus huuled olid puudutanud Agnese omi ja siis , kiirustades ja kogu jõudu kokku võttes oli Regon Agnese embusse haaranud , tema öökleiti üles rebinud ja siis end naise peale heitnud . </s> <s> Kuningas oli leidnud jõudu ette võtta seda , milleks ta juba mitu kuud haiguse tõttu võimeline polnud olnud , oli teinud seda seesuguse innukuse ja hooga , nagu teadnuks , et see on tema viimane võimalus riigile troonipärija kinkida . </s> </p>
<p> <s> Abiellumisest saadik oli Agnes mehe soovidele alati vastu tulnud , teinud seda üha kasvava iha ja rõõmuga . </s> <s> Nüüdses Regoni ürituses oli aga midagi väga haiglast ja meeleheitlikku , et liialt kohkunud Agnes kuninga püüdu suunata ja abistada oleks suutnud . </s> <s> Ta vaid sosistas midagi , palus abikaasat oodata , kuni ta terveks saab , sest üsna pea oli talle selge , et Regoni sööst on äpardumisele määratud . </s> </p>
<p> <s> Aga kuningas üritas kõigest väest . </s> <s> Agnes panigi need hingeldused ja krambid lootusetu kire arvele , mis Regonit sel ööl nii äkki vallutanud oli . </s> <s> Ta ei tundnud Regoni ohkes ära surmaohet , ja pidas äkki lõdvestunud keha allaandmise märgiks . </s> <s> Siis oligi ta mehe kohale kummardunud , õrnalt tema rinda suudelnud ja sosistanud : " Varsti , kallis , varsti saad sa terveks , varsti . " </s> </p>
<p> <s> Alati oli Agnes oma huulte all tundnud Regoni armastava südame lööke . </s> <s> Alati , kuid mitte nüüd . </s> </p>
<p> <s> Siis pääses Agnese kurgust allasurutud karjatus , algul ehmatusest ja uskumatusest , kuid siis , pärast mõnda vahelejäänud südamelööki , kasvas see lohutuks hirmuröögatuseks , lõhestades Handridi kuningalossi öövaikuse . </s> </p>
<p> <s> Õukondlased leidsid ta surnud kuninga kohale kummardunult pisarateta nutmas . </s> </p>
<p> <s> 41 </s> </p>
<p> <s> Öine riiginõukogu istung . </s> <s> Punaste silmadega kantsler Agricol , parun Ombert , marssal Lufay , riiginõunikud Lamas del Terry ja Woldomir da Rau , kusagil siin lähedal hääletult nuttev Agnes , ümberringi sebimas veel mõned ähmis õukondlased , ja vältimatult leviv surmasõnum , mille lahvatust Handridis ja üle maa nad ehk saavad vaid veidi edasi lükata ja leevendada , kuid mitte enam olematuks teha . </s> </p>
<p> <s> " Te ei anna endale aru , Agricol , mida te räägite ! " nähvas marssal ja tühjendas ühe lonksuga peekri hõõgveini . </s> </p>
<p> <s> " Ja millist nime siis teie sooviksite hommikul lossirõdult heeroldite suust kuulda ? </s> <s> Milton van Bingeni oma ? " </s> </p>
<p> <s> " Van Bingeni liinil pole troonile mingit õigust , te teate seda sama hästi kui mina . " </s> </p>
<p> <s> " Rääkimata sellest , et tema esimesest valitsemise päevast peale poleks teie enam õuemarssal . " </s> </p>
<p> <s> " Asi pole minus , vaid riigis . " </s> </p>
<p> <s> " Zmaiko van Weila de Fostaynis ei voola kuninglikku verd , " poetas Ombert vaikselt . </s> <s> Ombertite suguvõsa oli vana ja väärikas , kuid Arasthavani ajal oli nende õnn , et selle vereliin polnud kunagi ristunud Rayanose omaga . </s> <s> Oleks kuningal olnud lapsi , oleks Ombert pidanud end üheks esimeseks , kelle suguvõsa tulnuks värskendada ja auvääristada piisa kuningliku verega . </s> </p>
<p> <s> " Siin , " viskas kantsler lauale paberilehe , " on kuningas Regoni sugupuu . </s> <s> Palun teid , parun , osutage näpuga sellele nimele , kes järgneb troonipärimise seaduse järgi Regoni omale . " </s> </p>
<p> <s> " Siin on tühi koht , " vastas Ombert ohates . </s> </p>
<p> <s> " Jah , sest meie kuningas ei suutnud muretseda troonipärijat , ehkki ta oma viimasel eluhetkel sellega nii ametis oli . </s> <s> Nüüd loeb ainult Regoni veri , mitte Arasthavani oma . </s> <s> Ma ootan teilt nimesid , härrased , ent ma palun , et te esitate neid seaduse raamides . " </s> </p>
<p> <s> Mitte kellelgi polnud midagi öelda . </s> </p>
<p> <s> " Kui kuningas sureb järglasteta , " kuulutas Agricol , " otsitakse troonipärijat esiteks tema vendade seast , nii ütleb seadus . </s> <s> Kõrgeaulisel Regonil ja Zmaiko de Fostaynil on üks ema , te teate seda . </s> <s> Zmaiko isa oli van Weila rüütel , teate ka seda . </s> <s> Ma ootan jätkuvalt , lugupeetavad , kui te ei taha elada kuningata riigis . </s> <s> Öelge mulle kasvõi üks nimi , kel seaduse järgi oleks troonile rohkem õigust kui Zmaiko van Weila de Fostaynil . </s> <s> Te vaikite ? " </s> </p>
<p> <s> " Ärge piinake meid , kantsler , " sõnas Ombert vaikselt . </s> <s> " Lihtsalt on talumatult harjumatu , et kuningliku vere alusepanijaks on nüüd Kandis ja Arasthavani ega Rayanosega pole dünastial enam mingit seost . " </s> </p>
<p> <s> " Järelikult , " ütles Agricol , " tuleb meil kõigil leppida , et troonile on tõusnud uus dünastia , Arasthavani vere kõrvalliin . </s> <s> Van Weila , tollest Blagomirist alguse saanud dünastia . " </s> </p>
<p> <s> Uue dünastia esimene kuningas Zmaiko van Weila de Fostayn oma kaaskonnaga ratsutas Handridi kolme päeva pärast . </s> <s> Tema kahesajapealise salga ees , valgel hobusel , tema kõrval veeres kaarik , milles istus keegi hall ja auväärsest east igerik vanamees . </s> <s> Uue kuninga teed palistanud rahvahulk sai osa rikkalikest andidest ega osanud aimatagi , et kõik see raha tuli Cartna raekassast . </s> <s> Inimeste silmad jõllitasid oma uut kuningat , meest , kellest vähesed kunagistest Blagomiri maadest kaugemal olid midagi kuulnud . </s> <s> Aga tasapisi hakkas rahva seas üle maa levima jutt - õiglased ! </s> <s> Nüüd valitsevad meid õiglased ! </s> </p>
<p> <s> Olgu maapõue jõud meile armulised ! </s> </p>
<p> <s> Kolmas raamat </s> </p>
<p> <s> Vere tasu </s> </p>
<p> <s> " Ma usun , et see , kes meist kasvab , sõltub sellest , mida meie isad on meile õpetanud neil hetkedel , mil nad üldse ei kavatsenudki meid õpetada . " </s> </p>
<p> <s> Umberto Eco </s> </p>
<p> <s> Handridi kuningalossil on seitse torni , millest kõige kõrgema , Pika Rüütli kohta käib legend , et kuningas Hovan lasi selle kunagi ehitada , et näha kogu oma maad . </s> <s> Ja kui ta hommikul üles vastvalminud torni ronis ja kui ta kaugete ülemeremaade ja võõraste kuningriikide asemel nägi vaid tuttavat Grimi mäestiku serva ja Rustumi laant , mis mühab poole päeva tee kaugusel , ja isegi Deligeri linn , Cartnast rääkimata , ei paistnud tornist , sai kuningas väga vihaseks - sest ta oli üldse väga rumal kuningas - ja käskis torni lammutada . </s> <s> Tööd algasidki , kuid peagi Hovan suri ning ilmatu kõrge torn - nii kõrge , et üles ronimiseks kulub ligi tund - jäi ilma tiputa . </s> <s> Nii ta seisis , kuni Rayanos lasi selle taastada , et tema suguvõsa lipp seal lehvida saaks ja kaugele näha oleks . </s> <s> Igal hommikul puhusid fanfaarid tornitipust kiidulaulu kuningale , äratasid Handridi linna , kuulutades , et taas üks päev , mil aus ja õiglane kuningas maad valitseb , on . alanud Kui kuningaks sai Zmaiko van Weila de Fostayn , võttis ta torni hoopis teistmoodi kasutusele , ta lasi lossist kõik raamatud ja ürikud sinna üle kanda ning rajas sinna oma kroonikakirjutaja Jauferi tööruumid ja arhiivi . </s> </p>
<p> <s> Jaufer töötas tavaliselt öösiti , mil ta päeval sündinud asju kirja pani ; seal käisid skvaierid ja muud kuninga ametimehed talle aru andmas . </s> <s> Jaufer kirjutas hoolikalt kõik üles ja nautis akendest avanevat meeliülendavat vaadet riigi pealinnale . </s> <s> Kambrid täitusid kange kirsitubaka vinguga , sest vana õpetlane ei suutnud ridagi kirjutada , ilma et tal piip suunurgas tossanud poleks . </s> <s> Teine tema tähtis töövahend oli paks ja suur luup , millega ta käsikirju luges . </s> <s> Jauferi silmanägemine oli raamatute seltsis veedetud aastakümnetega viletsaks jäänud . </s> <s> Tema tööindu ja ustavust kuningale see siiski ei vähendanud . </s> </p>
<p> <s> Nii et nüüd põles Pika Rüütli tipus poole ööni tuli , mis linnaelanike seas algul palju uudishimu tekitas . </s> <s> Hiljem see uudishimu muidugi asendus teiste asjadega , sest noor kuningas viis riigis läbi mõnevõrra ootamatuid uuendusi . </s> <s> Üldiselt linnarahvale meeldis , et kohalike parunite ja krahvide võimu piirati , aga kuuldused nurinast üle kogu maa , kuuldused hammastekirinast ja isegi siin-seal puhkenud mässudest ei meeldinud neile mitte . </s> <s> Rahuajal on omad võlud . </s> </p>
<p> <s> Sel sombusel sügisööl oli Jauferil käsil üpris keeruline ülesanne . </s> <s> Päeval oli ta olnud oma kuninga kõrval , näinud ja kuulanud pealt kõiki ta riigiasjadesse puutuvaid jutuajamisi , hoolega märkmeid teinud , et need hiljem kroonikaks vormida . </s> <s> Kuningas Zmaiko pidas riigiasjade täpset ülestähendamist äärmiselt oluliseks ja seepärast tegi ta aeg-ajalt Jauferi ürikutesse parandusi , täpsustas , lasi kuninglikul mälul viletsa krooniku oma üle võidutseda . </s> <s> Seepärast Jaufer teadis , kuidas on õigem mõnd sündmust üles märkida , millise nurga alt on õigem tõde paista lasta ja järeltulevatele põlvedele kuningriigi asjust pajatada . </s> </p>
<p> <s> Nüüd aga oli ta tõelises kimbatuses , sest pani kirja kuninga lühikest vestlust tolle ema , auväärse Kandisega . </s> <s> Oh , kuidas ta oleks soovinud selle jutuajamise ajal mujal viibida , ja mitte seda pealt kuulata ! </s> <s> Kandis oli ilmunud kuninga ette pärastlõunal ja teatanud , et nüüd ta läheb . </s> </p>
<p> <s> " Kuhu ? " oli küsinud Zmaiko , veidi tõredalt ja üllatunult . </s> </p>
<p> <s> " Ma lähen sinna , kus mind vajatakse , kuhu mind kutsuvad maapõuejõudude valitsejad , " oli vastanud aulik kuninga ema . </s> </p>
<p> <s> " Sind vajatakse siin , Handridis , lossis . " </s> </p>
<p> <s> " Oh , kindlasti mitte . " </s> <s> Kandise hääl oli olnud kindel , kuidagi liiga kindel ja kurbust täis . </s> <s> Või oli ehk tema toonis ka veidi põlgust ? </s> </p>
<p> <s> " Sa ei vaja mind enam , poeg , " oli Kandis lausunud . </s> <s> " Minu töö on tehtud , juba kolm aastat oled sa troonil ja kas sa oled kordki pöördunud nõu saamiseks minu poole ? </s> <s> Kas sa oled kordki tundnud huvi , kuidas mul läheb ? " </s> </p>
<p> <s> " Riigiasjad , " oli kuningas pomisenud , " riigiasjad võtavad kogu mu aja . " </s> </p>
<p> <s> " Mitte kordagi pole sul mind tarvis läinud , " oli Kandis halastamatult jätkanud . </s> <s> " Mitte kordagi ! </s> <s> Sa vajasid mind ainult troonile tõusmiseks , oma vereliini kindlustamiseks . </s> <s> Ja minu poja ja poja isa tapmiseks . " </s> </p>
<p> <s> Sel hetkel oligi Jaufer soovinud , et teda poleks troonisaalis olnud , et ta oleks hoopis oma turvalises arhiivis tolmuseid käsikirju ühest riiulist teise tõstnud , või kasvõi niisama kirsitubakat popsutanud ja jõudehetkel jõhvikalikööri mekkinud . </s> <s> Kõike , ükskõik mida , aga mitte siin olla , ema ja poja kummalist arveteklaarimist pealt kuulata . </s> <s> Mõrvad , intriigid , vandenõud - nendest ei tahtnud vana õpetlane midagi kuulda . </s> <s> Kunagi aastaid tagasi oli ta palgatud Pärnaoru noorele talunikule kirjatarkust õpetama . </s> <s> Talle maksti hästi ja üsna pea sai ta aru , et Zmaiko ja teda ümbritsevad niinimetatud õiglased mitte just kõige õiglasemaid ja ausamaid asju ei aja . </s> <s> Kuid ta oli lugupeetud ja vajalik , niisiis sulges ta silmad asjade ees , mis teda ei puudutanud . </s> <s> Kas oleks võinud ta siis uneski näha , et Zmaikost saab kuningas ! </s> <s> Saanud Dvaioni käe all koolitust ja teinud endale selgeks , millest võib enne und mõtiskleda ja millest mitte , elas Jaufer rõõmsalt edasi . </s> <s> Temast sai Pärnaoru krahvi kroonik ja siis kuningriigi kroonik - ta oli õnnelik ja tänulik , sulgedes endiselt silmad vandenõude ja kurjade salaplaanide ees . </s> <s> Õnneks ei nõudnud keegi ka nende ülestähendamist . </s> </p>
<p> <s> Nüüd aga oli Kandis kuningale näkku paisanud mõrvasüüdistuse ... </s> <s> Või kas oli see ikka süüdistus , pigem kibe tõdemus . </s> <s> Ja Jauferi kurvastuseks ei lükanud noor kuningas seda ümber , vaid nentis lihtsalt : </s> </p>
<p> <s> " Ma maksin kätte oma isa tapmise eest . </s> <s> Tead sa ehk mõnda paremat viisi ? " </s> </p>
<p> <s> " Zlatko polnud sulle eales midagi kurja teinud . " </s> </p>
<p> <s> " Ema ! " </s> <s> Kuningas oli tõusnud aegamisi troonilt ja Kandise juurde astunud . </s> <s> Jaufer teadis seda sooja ja teeseldud ilmet tema näol , nii paljusid kergeusklikke oli see nukker ja pealtnäha heasoovlik naeratus varem petnud . </s> </p>
<p> <s> " Ema , " lausus Zmaiko , " sa räägid , nagu poleks selles olnud midagi isiklikku . </s> <s> Nagu oleksin ma tundetu kivikamakas , kellele minevik ja tema ema kannatused sugugi korda ei lähe . " </s> </p>
<p> <s> " Ma pole sult kunagi palunud tappa oma poega . " </s> </p>
<p> <s> " Aga miks sa üldse arvad , et ma ta tapsin ? </s> <s> Rudel ütles ju kindlalt , et see oli pikaajaline haigus , mille vastu ükski rohi iial mõjunud pole . " </s> </p>
<p> <s> " Ära unusta , et kunagi õpetas mind tark Zmai . </s> <s> Ma olen olnud nõid ja arstija ... ma tean neist asjust üht-teist . </s> <s> Ja kas mitte Rudel end veidi aega pärast Zlatko surma üles ei poonud ? " </s> </p>
<p> <s> " Ma olen kuulnud , " kortsutas Zmaiko kulmu , " et see tuli talumatust hingevalust . </s> <s> Tuli välja , et tema ema , keda ta kaua näinud polnud ja keda ta hea tervise juures arvas olevat , oli mõned aastad tagasi surnud . " </s> </p>
<p> <s> " Nii või teisiti , Zmaiko , ma ei jää enam siia . </s> <s> Sa oled haige , julm ja ohtlik oma kättemaksus , ma ei taha olla , ei suuda enam olla sinu läheduses . " </s> </p>
<p> <s> " Kõik , mida ma teinud olen , on tulnud siirast soovist kätte maksta oma isa eest ja taastada õiglus . </s> <s> See on olnud isiklik kättemaks ... " </s> </p>
<p> <s> Kandis oli selle peale käega löönud . </s> <s> " Ma lähen , Zmaiko , ja mitte üksi . </s> <s> Praegu on meid kümmekond , kuid aasta pärast juba sada . </s> <s> Me läheme Grimi mägedesse ja asutame seal kloostri , kuhu valitsejate kättemaksud , kired ja võimuihad ei ulatu . </s> <s> Nii nagu on maapõuejõud vaid vahend maailma valitseva ülima jõu käes , oleme seda ka meie , inimesed . </s> <s> Me tahame teenida ja jõuda lähemale tõele ja pühendada oma elud vagadusele , kasinusele , mõtisklustele . </s> <s> Hüvasti , Zmaiko . " </s> </p>
<p> <s> Ning nüüd , öösel oma töötoas , oli Jaufer selle vestluse sõna-sõnalt üles tähendanud , jättes välja kohad , kus Kandis Zmaikot mõrvades oli süüdistanud . </s> <s> Need laused oli Jaufer juba õigupoolest unustanud , veel enam , ta oli veendunud , et neid polnud keegi kunagi lausunudki . </s> <s> Pidi ta Kandise lahkumise üldse üles tähendama ? </s> <s> Saanuks ta selle maha vaikida ? </s> <s> Ei , kindlasti mitte , Kandis oli kuninga ema , õukonnas veelgi lugupeetum kui eelmise kuninga kasuema Damara , tema ülalpidamiseks oli määratud riiklik pension , tema nimi oli kantud ametlikku sugupuusse ; Kandis ei saanud lihtsalt õukonnast ega annaalidest kaduda , ta oli selleks liialt tähtis . </s> <s> Samuti polnud Jauferil õigust maha vaikida veel kümne õukondlase lahkumist , kes koos Kandisega olid otsustanud hakata ... selleks , kelleks nad otsustasid . </s> <s> Mis see täpselt on , polnud Jaufer kindel , ent see polnud hetkel ka tähtis . </s> </p>
<p> <s> Ta süütas uue piibutäie kirsitubakat ja libistas pilgu üle paberi . </s> <s> Hea , päris hea , mõtles ta ning kavatses juba uue sündmuse juurde asuda , kui tornikambri uks valju kiiksatuse saatel avanes ja lävel seisis kuningas ise , Zmaiko van Weila de Fostayn . </s> </p>
<p> <s> Vana õpetlane ei ehmatanud , ta oli harjunud , et kuningas aeg-ajalt tema tegemiste vastu huvi tunneb ja võtab ette ränkraske ronimise mööda keerdtreppi Pika Rüütli tippu . </s> <s> Siin kirjutati ju tema valitsemise ajalugu , siin said tema teod ajalooks , tegu muutus sõnaks . </s> </p>
<p> <s> Nii et Jaufer ajas end kiiresti püsti ja tegi oma ea kohta igati krapsaka kummarduse . </s> <s> Zmaiko vaid noogutas talle põgusalt ja sulges ukse . </s> </p>
<p> <s> Kolm aastat troonil olid teda muutnud , teinud vanemaks , iga aasta näis kuningat kümne võrra kurnavat . </s> <s> Tema juustesse , teadis Jaufer , olid siginenud esimesed hallid karvad ja seda võis igaüks näha , kuna Zmaiko ei täitnud eriti etiketi seda osa , mis puudutas kuningliku sümboolikaga kübara kandmist . </s> <s> Ta näkku oli küntud märgatavad kortsud , mis lisasid talle küll väärikamat välimust , ent noores eas mõjusid siiski kuidagi ebaloomulikult . </s> <s> Kuningas oli õppinud vihastuma , ja tema äkilised raevuhood olid juba saanud juba niisama kurikuulsaks nagu Arasthavani omad . </s> <s> Õiglane Zmaiko , krahv Zmaiko polnud kunagi vihastanud , kõik oma tunded oli ta alla neelanud , kõiki näoilmeid valitsenud . </s> <s> Nooruslik kõnnak , millega Zmaiko kolm aastat tagasi oli Handridi sisse marssinud , oli asendunud vanema mehe raske , ent mõnede meelest tarmukama sammuga ja seda peeti üldiselt mõõgavõitlustundide tulemuseks . </s> <s> Aga Jaufer teadis paremini - see oli murekoorem , mis noore kuninga õlad längu vajutas . </s> </p>
<p> <s> " Õhtust , Jaufer , " viskas Zmaiko . </s> </p>
<p> <s> " Teie Majesteet , " pomises Jaufer vastuseks . </s> <s> " Ma mõtlesin , et nii hilisel tunnil naudite te juba õiglast puhkust oma veetleva abikaasa juures . </s> <s> Millega on vääritu kirjatark ära teeninud selle öise külaskäigu au ? " </s> <s> Jah , temagi oli õukonna-aastate jooksul raamatutest üht-teist õppinud . </s> </p>
<p> <s> " Ära targuta , " vastas Zmaiko . </s> <s> " Siin on sulle tubakat , just praegu Pärnaorust toodi . " </s> </p>
<p> <s> " See on Tema Majesteedist ... " </s> </p>
<p> <s> " Ma juba ütlesin - ära targuta . </s> <s> Ma tean isegi , et see on minust väga lahke , sest oma palga eest jõuaksid ka ise tubakat osta . </s> <s> Mida sa kirjutad ? " </s> </p>
<p> <s> Jaufer nägi kohe , et Zmaiko oli täna õhtul morn ja tusane , mis polnud ka mingi ime . </s> <s> Ilmselt olid sõnumid läänidest kuninga jälle murelikuks teinud , või siis van Bingeni järjekordsed sepitsused või koguni sõnumid mässudest . </s> </p>
<p> <s> " Ma just lõpetasin teie ja teie auväärse ema jutuajamise ülestähenduse , " vastas Jaufer väärikalt . </s> </p>
<p> <s> " Näita siia ! " </s> </p>
<p> <s> Kuningas luges , kortsutas kulmu , luges edasi ja haaras siis sule järele . </s> <s> " Mitu korda olen ma sulle rääkinud , et pead rohkem õppust võtma Arasthavani krooniku Nilese töödest ? " </s> </p>
<p> <s> Jaufer ohkas ja vaatas , kuidas kuningas asus maha kriipsutama just kuivanud ridu , neid täiendama ja ümber kirjutama . </s> <s> Niles oli olnud Arasthavani lemmikkroonik , aga enne seda juhatanud riigi salakuulajate ja nuhkide tööd . </s> <s> Ühe pahanduse pärast oli Niles sunnitud tähtsast ametikohast loobuma , ta ajas enda ja riigi rahakoti pidevalt segamini . </s> <s> Aga ta oli troonile ihu ja hingega ustav - nii ta vähemalt oli kuningale kinnitanud , ja Arasthavani uskus teda . </s> <s> Nilese traktaati Pärnaorust võis pidada riikliku võltsimise ja vassimise musternäidiseks . </s> <s> Nilesele oli antud anne esitada tõestisündinud juhtumeid säärase ootamatu nurga alt , et vale väändus tõeks , tõrv meeks ja raud kullaks . </s> <s> Ajalugu oli tema jaoks vaid puu , millest saab voolida kuningale ja riigile meelepäraseid kujusid . </s> <s> Zmaiko oli tõepoolest toonud Nilest Jauferile eeskujuks , ehkki tolle koondteose " Kõrgeaulise ja Armulise Arasthavani valitsusaja kangelastegude raamatu " kõik ümberkirjutused oli ta põletada lasknud . </s> </p>
<p> <s> " Vaata , Jaufer , nii on tarvis , " ütles kuningas siis ja ulatas paberilehe kroonikule . </s> <s> Jaufer tõi lagedale oma luubi ja luges : </s> </p>
<p> <s> " Tänasel päeval , mis on Kõrgeaulise ja Armulise Zmaiko van Weila de Fostayni valitsusaja neljanda aasta kahekümne kuues päev , juhtus veel üks oluline sündmus . </s> <s> Kuningas kutsus enda juurde oma ema , dünastia alusepanija Blagomiri naise Pärnaoru Kandise , kuulsa targa ja vägeva Zmai õpilase , ja nõudis , et tema koos kümne väljavalitud ustava inimesega läheks Grimi mägedesse ja asuks seal teenima maapõuejõude , pühendaks kõik oma väedja võimu nende ürgsele saladusele lähemale jõudmiseks , et ülalnimetatud jõudude abiga Kõrgeaulise ja Armulise kuninga valitsus veelgi õiglasem , armulisem ja vägevam saaks . </s> <s> Kandis hüüdis siis kiitust oma poja ettenägelikkusele ja tarkusele ning lubas ihu ja hingega pühenduda kuninga soovi täitmisele . </s> <s> " Aasta pärast , Teie Majesteet , " lubas Kandis , " on meid juba kümme korda rohkem , et sinu riiki usinamalt teenida ! " </s> </p>
<p> <s> " Nii on tõesti parem , " nõustus ka Jaufer . </s> <s> Ja korraga hakkas tal ka endal kergem . </s> </p>
<p> <s> " Ma tean isegi , et on parem . </s> <s> Nii Kandisele kui mulle . </s> <s> Kui ma seda kümne aasta pärast loen , siis usun ka ise , et kõik just nii oligi . </s> <s> Pealegi , " Zmaiko muigas hapult , " kas mitte sa ise ei öelnud mulle , et usina harjutamisega on võimalik jõuda äratundmisele , et pole mingit vahet uskumise teesklemise kombel ja ... " </s> </p>
<p> <s> " Ja uskumise kombel , " lõpetas Jaufer lause . </s> <s> " Jah , majesteet , see tähendab , ei , Majasteet . </s> <s> Mina olen seda öelnud , kuid mina vaid kordasin ühe targa mehe ütlust . " </s> </p>
<p> <s> " Hea küll , " lõi kuningas käega . </s> <s> " See polegi tähtis . </s> <s> Ma kaotasin täna oma ema , Jaufer , teist korda ja lõplikult . " </s> </p>
<p> <s> Jaufer ei osanud selle peale midagi öelda . </s> <s> Ta teadis Kandise lugu ja oli alati sisimas selle naise kannatuste ja meelekindluse ees kummardanud . </s> <s> Ta oli isegi hellitanud mõtet , et ehk kunagi õnnestub tal Kandise lugu kogu selle kire ja põlemisega kirja panna ning sattuda nende kuulsate kurbmängude loojate nimekirja , kelle teoseid ta jõudehetkel ikka nautinud oli ja vahel ka mõnda pisarat poetades . </s> </p>
<p> <s> " Edasipidi , Jaufer , " ütles Zmaiko . </s> <s> " Ei kirjuta sa Kandisest enam ridagi . </s> <s> Teda pole enam olemas . " </s> </p>
<p> <s> " Kuid ... kui ta tuleb tagasi ja ... " </s> </p>
<p> <s> " Ta ei tule enam kunagi tagasi . </s> <s> Ta jääb igaveseks sinna mägedesse . </s> <s> Täna ma kaotasin oma ema teist korda ja sedapuhku lõplikult . </s> <s> Selge ! " </s> </p>
<p> <s> Jaufer pomises midagi alandlikku vastuseks . </s> <s> Kuningaga vaidlemine polnud tema komme . </s> </p>
<p> <s> Siis Zmaiko läks , kingituseks toodud tubakakotti lauale visates ja oma ustavat kroonikut õlale patsutades . </s> <s> Ja see sõnatu hüvastijätt ütles Jauferile rohkem kui kõik sõnad kokku . </s> <s> Kuningas hoolis temast , pidas tema tööd tähtsaks , ja kui ta vahel mõned read kroonikas ümbergi kirjutab , siis mitte õelusest või ülbusest , vaid pelgalt sellest , et kuningad teavad kuningate asju paremini . </s> <s> Tema , Jaufer , istub siin küünlavalgel veel mõned tunnid , naudib piibutäie värsket tubakat ja kerib siis end asemele muretult kokku , kuningas aga ei saa veel niipea und , kindlasti on tal veel mõned tähtsad toimetused ees ... </s> </p>
<p> <s> Jaufer ei eksinud . </s> </p>
<p> <s> Tornikambrist väljudes andis Zmaiko oma teenrile Joranile märku järgnemiseks , aeglaselt ja ettevaatlikult laskusid nad mööda kitsukest keerdtreppi alla , kuni jõudsid pikka galeriisse , mis idapoolset tiiba lossi peahoonega ühendas . </s> <s> Kahe koridori ristumiskäigus seisid unisevõitu vahisõdurid , kes kuningat nähes virgalt valveseisangu võtsid ja tapreid täristasid . </s> </p>
<p> <s> Zmaiko ees avanesid nüüd kaks pikka koridori , mõlemad tõrvikutega valgustatud . </s> <s> Minna paremale , oma abikaasa Agnese juurde , või hoopis mööda vasemat käiku ühe eebenipuust ukseni , mille taga asuvad paruness Cordela , kuningliku muusikavalija ruumid ? </s> <s> Zmaiko ei osanudki esimese hooga otsustada . </s> <s> Agnese juures ootab teda jahe , ent riiklike kohustustega täidetud säng , Cordela juures kirg ja rõõm , mis ehk päeval saadud haavu leevendab , kuid samas Agnese sängi veelgi jahedamaks muudab . </s> <s> Kuninglik muusikavalija - jabur . </s> <s> Ent vähemalt alguses pidi ta õukonna reegleid järgima , kasutama kõiki neid tobedaid nimetusi , etikette ja tiitleid ... </s> <s> Pealegi paistis Cordela oma uute kohustustega - või õieti nende puudumisega - üsna rahul olevat . </s> <s> Enne balle ja bankette pidi ta moosekantidel laskma lugusid ette mängida ja siis sobivad palad välja valima . </s> <s> Saadikuid ja provintsiaadlikke vastu võttes oli komme , et mängitakse ka külaliste kodukohas levinud muusikat , ballide puhuks tuli valida tantsude järjekord vastavalt loendamatutele tobedatele reeglitele ... </s> <s> Lõbus ja muretu Cordela asendas aga üha uusi peeni õukonnalaule rahvaviisidega , pikkides nende vahele ballaade õiglaste tegudest ja Pärnaoru hiilgusest . </s> <s> Neiu nautis oma uut ametit , mis tõepoolest konti ei murdnud . </s> <s> Kohustuste kõrvalt jäi tal küllaga aega olla see , kes ta südame järgi ise olla tahtis ja kelleks ta õukonda toodi - kuninga esimeseks armukeseks ja soosikuks . </s> </p>
<p> <s> Zmaiko ei mõelnud siiski kaua . </s> </p>
<p> <s> " Mine , " ütles ta Joranile . </s> <s> " Mine puhkama , ma saan nüüd ise hakkama . " </s> </p>
<p> <s> Kuid Cordela juurde ta ei jõudnudki . </s> <s> Möödudes ruumidest , kus enne oli elanud kantsler Agricol ja mis nüüd Dvaionile kuulusid , avanes äkki üks ja sealt astus välja Smiczan - Dvaioni abiline , parem käsi ehk nüüdne õukonnanõunik . </s> <s> Ta oli Zmaiko sammude järgi ära tundnud , ta oligi Zmaikot oodanud . </s> </p>
<p> <s> " Zmaiko , " ütles ta lihtsalt , sest õiglased ei tundnud tiitleid , " Dvaion saatis sõna , et ootab sind keldris , Trino juures . " </s> <s> Smiczan ei pidanud midagi lisama , asi on tähtis , kui vana Dvaion oma tervisele vaatamata nii hilja veel keldris , ja veel Trino juures on . </s> <s> Zmaiko vaid noogutas , vilistas , Joran oli hetke pärast tõrvikuga tagasi ja nad alustasid pikka rännakut lossi läänetiiba , kus kitsas keerdtrepp viis rõskesse keldrisse , magister Trino õuduste riiki . </s> </p>
<p> <s> Dvaion oli keldris juba õhtupoolikust saadik , sinna oli ta lasknud saata endale õhtusöögi ja kannu kuuma veini ja mitu villast tekki . </s> <s> Tema kaaslasteks olid meister Trino ja endise kuninga ema Damara lähikondlane , krahv Af Gelert . </s> <s> Suuremat sorti seltskonnaks oli seda siiski raske nimetada , sest Trino oli üldse sõnaaher isand ja Af Gelert näis olevat oma keele otsast hammustanud . </s> <s> Trino abiga oli Dvaion siiski veendunud , et see on tal alles . </s> </p>
<p> <s> Lõuna paiku oli Dvaioni juurde tulnud kolm õiglast , kes Cartnaga sidet pidasid . </s> <s> Nad saabusid mündikirstu , ettekannete ja mõnede väheoluliste paberitega , mis Marcos oli saatnud . </s> <s> Paar rida aga , mis Marcose palgatud ustav kirjatark tema etteütlemise järgi oli kritseldatud , panid Dvaioni kulmu kortsutama ja üht-teist meenutama . </s> <s> Praegusel ajal , mil kogu maa vaikselt kihas ja kees , olid ka kõige tühisemad sõnumid ja teadaanded tähtsad , eriti veel siis , kui nad omavahel haakusid ja paar mõistatust tekitasid . </s> <s> Pärast arupidamist saatis Dvaion lossi peale kaks ustavat meest , üsna varsti oli Af Gelerti asupaik kindlaks tehtud . </s> <s> Ta oli palunud hobuse saduldada ja asutas end just tallide poole teele . </s> <s> Veel on liiga vara sellest Zmaikole rääkida , otsustas Dvaion , veel ei tea ta ise õieti midagi , ning ajas oma kidura keha sooja kolde eest üles . </s> <s> Selle asja peab ta ise korda ajama . </s> <s> Tema on see , kes vastutab kuningriigi ja õiglaste julgeoleku eest - tema , õuemarssal Dvaion . </s> <s> Tema suureks kurvastuseks oli taibukas kantsler Agricol aasta tagasi surnud - täiesti loomulikku vanadussurma - ning just Agricoli poole oleks Dvaion praegu esimesena pöördunud . </s> <s> Hoolimata vana kantsleri kõrgest seisusest olid kaks vanameest algusest peale hästi läbi saanud , austusega tunnustanud teineteise teravat mõistust ja oskusi asju ajada . </s> <s> Esimesel aastal oma uues-vanas ametis oli Dvaion hoolega Agricoli õpetussõnu kuulanud , kõike hoolega tähele pannud ja riigimeest küsitlenud . </s> <s> Ehkki kuningriigi juhtimine õiglaste pealiku ülesannetest palju ei erinenud - ja Zmaiko tahtmist mööda ei pidanudki erinema - oskas Agricol riigis peagi puhuma hakkavate uute tuulte suuna õigesti ära määrata ... </s> <s> Jah , Dvaion tundis temast puudust . </s> </p>
<p> <s> Af Gelert on just väljunud galeriist ja jõuab kohe läänepoolse võlvkäiguni , teatati Dvaionile . </s> <s> Nüüd lisas ta sammu , tüdinult vastutulevate õukondlaste pugejalike naeratuste peale noogutades . </s> <s> Hingeldades peatus ta võlvkäigu nurga juures ja eemalt samme kuuldes astus varjust hoogsalt välja . </s> </p>
<p> <s> Et otsekui juhuslikult Af Gelertiga kokku põrgata . </s> </p>
<p> <s> " Tuhat vabandust , auline marssal ! " kummardas Af Gelert kiiresti . </s> <s> " Tuhat vabandust , ma ei pannud teid tähele , milline hoolimatus minust . " </s> </p>
<p> <s> " Pole viga , " mühatas Dvaion . </s> <s> " Minu süü - ma pole ikka veel siin käikudes liikuma õppinud . </s> <s> Tundub , et olen isegi eksinud . " </s> </p>
<p> <s> " Siin on tõepoolest nagu labürint . </s> <s> Siiski ja veel kord - võtke vastu mu vab ... " </s> </p>
<p> <s> " Ärge vabandage . </s> <s> Mulle meeldib , kui noortel meestel on kiire . </s> <s> See tähendab , et nad ajavad tähtsaid asju , mitte nagu meie , ätid - kõpitseme ja komberdame niisama omaette . " </s> </p>
<p> <s> " Oh , ma ei kiirustanud sugugi ... " </s> </p>
<p> <s> " Olite teel talli , ma näen ? " </s> </p>
<p> <s> " Tahtsin vaid veidi värsket õhku hingata , ei midagi tähtsat . </s> <s> Kui olete eksinud , siis lubate end ehk saata ja õige koridor kätte näidata ? " </s> </p>
<p> <s> " See oleks teist tõepoolest väga lahke . </s> <s> Ma olin enda meelest teel teate sinna , madalasse torni , seal on sellise ilmaga nii mõnus päikese käes peesitada . </s> <s> Luuvalu , kas teate , vanadus , vanadus , mis muud ... " </s> </p>
<p> <s> " Siis olete tõepoolest eksinud . </s> <s> Hea meelega saadaksin teid . </s> <s> Meil tuleb minna otse vastassuunas - näete , sinnapoole . " </s> </p>
<p> <s> Ja nad hakkasid liikuma , Af Gelert viisakalt Dvaionit käevangust toetades ja tühjast-tähjast lobisedes . </s> <s> Dvaion pani tähele , et näiliselt vestles krahv küll vaid etiketi järgi , ent siiski põimis pealtnäha tühistesse lausetesse paar olulist küsimust . </s> <s> Nad jõudsid tagasi galeriisse , kus suured värvilised aknad külmale kivipõrandale mahedat ja kirevat valgust heitsid . </s> <s> Jutuhoos ei pannud Af Gelert tähele , et kaks Dvaioni ustavat õiglast justkui seintest välja ilmusid ja neile mõnekümne sammu kauguselt järgnesid . </s> <s> Jõudnud galerii lõppu , pööras Af Gelert enesestmõistetavalt vasakule , sinna , kus asus mainitud vahitorn . </s> <s> Ent Dvaion seisatas , nipsutas sõrmi ja sõnas : </s> </p>
<p> <s> " Nüüd , teate , mulle meenus üks asi .. Jah , ma peaksin enne ühest teisest kohast läbi minema . </s> <s> Kas te oleksite endiselt nii lahke , armas krahv , ja pakuksite mulle oma seltskonda ? " </s> </p>
<p> <s> " Aga muidugi ! </s> <s> Milles küsimus , ainult käskige . " </s> </p>
<p> <s> Ja Dvaioni juhatamisel , kes nüüd lossi palju paremini näis tundvat , suundusid nad läänetiiba . </s> <s> Kaks õiglast olid nende kõrvale tekkinud , ning kui Dvaion ühe ukse juures seisatas , keeras turskem neist , Korl , ukse lukust lahti . </s> </p>
<p> <s> " See käik viib vist keldrisse ? " kõhkles Af Gelert . </s> </p>
<p> <s> " Ma arvan küll , " nõustus Dvaion . </s> <s> " Minu teada on see alati sinna viinud . </s> <s> Teie järel , lugupeetud krahv . " </s> </p>
<p> <s> Ja Af Gelertil ei jäänud üle muud kui kummardudes madalast uksest sisse astuda . </s> <s> Dvaion ja tema õiglased järgnesid talle . </s> </p>
<p> <s> " Kui te luuvalu kurdate , siis näib kelder ju kõige viimasem koht olevat ? " küsis ees laskuv Af Gelert nüüd kuidagi kummaliselt äreval toonil . </s> </p>
<p> <s> " Olen teiega täiesti nõus , " vastas Dvaion . </s> <s> " Aga mis parata - ametikohustused sunnivad . " </s> </p>
<p> <s> Käik lõppes laiemas koridoris , kuhu tavalised lossielanikud üliharva sattusid . </s> <s> Seintel tossasid mõõduka vahemaa järel tõrvikud , mis kividest imbuvat rusuvat rõskust kuidagi ei takistanud . </s> <s> Koridori poolitasid vanad roostes raudväravad , nad läksid nende vahelt läbi . </s> <s> Paremat kätt jäid kongid , kus kunagi vange oli hoitud , edasi aga muutus koridor laiemaks , tõrvikuid tuli juurde , võis aimata , et keegi siin juba pesitseb , keegi , kes hämaras keldris oma igapäevatööd teeb . </s> </p>
<p> <s> " Siia , lugupeetu , " nõudis Dvaion ja veel üks uks avanes . </s> <s> Korl tuli nendega koos sisse , teine õiglane jäi ukse taha ootama . </s> </p>
<p> <s> Af Gelert astus ruumi . </s> <s> " Mis koht see on ? " </s> </p>
<p> <s> " See on väga vaikne ja rahulik koht , " vastas Dvaion . </s> <s> " Enamasti . </s> <s> Kui just meister Trino siin oma asju ei aja . " </s> </p>
<p> <s> " Meister Trino ? " </s> <s> Af Gelerti hääles kõlas halvasti varjatud kohkumus . </s> </p>
<p> <s> " Jah . </s> <s> Teil pole tema juurde varem asja olnud ? </s> <s> Korl , ole hea , süüta paar tõrvikut , siin on väga pime . " </s> </p>
<p> <s> Õiglane tegi , nagu kästud , ja Af Gelert võis veenduda selles , mida ta juba niigi teadis . </s> <s> Tõrvane valgusvoog tõi piklikus paekivist ruumis nähtavale seinte ääres seisvate kurjakuulutavate metallist esemetega lauad , lakke oli riputatud mitmesuguseid konkse ja keset ruumi võis näha hiigelsuurt söepanni , mille taamal hakkas silma ogaline rauast ratas . </s> <s> Nad olid tulnud Handridi timuka , meister Trino kurikuulsasse piinakambrisse . </s> </p>
<p> <s> " Siin ei kuule meid keegi pealt , siin saame rahulikult vestelda , " sõnas Dvaion . </s> <s> " Ei maksa muretseda , läbi ei kosta siit midagi , emand Damara ruumidesse veel eriti . </s> <s> Tahtsin teile vaid paar küsimust esitada , ja kui ma saan neile kiired , ammendavad ja ausad vastused , siis lahkume sõpradena . </s> <s> Nagu näete , on siin vaid üks tool , ja kui te pahaks ei pane , siis , kasutades vanema inimese õigust , ma istuksin . " </s> </p>
<p> <s> Af Gelert , kes lõpuks oli kõigest aru saanud , vaikis . </s> </p>
<p> <s> " Ma olen juba küllalt lobisenud , " jätkas Dvaion , " ja olen väsinud . </s> <s> Nii et teeme kiiresti . </s> <s> Minuni on jõudnud teated , et nädalapäevad tagasi saabusid Cartna linna kolm kaupmeest kuskilt ülemere-vabariigist . </s> <s> Neil olid kaasas suured kirstud , mida nad keeldusid avamast , väites , et need on kingitused kuningale . </s> <s> Nad tahtsid asuda teele Handridi , kuid puhkasid Cartnas ühe päeva reisiväsimust . </s> <s> Siis kohtusite nendega teie . </s> <s> Rohkem pole neid mehi keegi näinud . </s> <s> Ma küsin : kes nad on , kust tulid , mis neil kaasas oli , mida nad tahtsid kuningast , kus nad praegu on ja mis osa on teil kogu selles loos ? " </s> </p>
<p> <s> " Ma ei tea , millest te räägite ! " raputas Af Gelert pead . </s> <s> " Tõepoolest käisin ma Cartnas , et emand Damarale Dajikapoori ehteid , amulette ja lõhnapulbreid osta . </s> <s> Rohkem ei tea ma midagi . " </s> </p>
<p> <s> Dvaion noogutas ja ohkas kurnatult . </s> <s> Siis andis ta peaga Korlile märku , too koputas uksele ja mõne aja pärast astus meister Trino piinamiskambrisse . </s> </p>
<p> <s> Selles lühikest kasvu kiilaspäises , uniste silmadega mehes oli raske timukat ära tunda . </s> <s> Pigem meenutas ta oma musta kodanlaseülikonnaga vürtspoodnikku , advokaati või õpetlast . </s> <s> Õpetlane ta mõnes mõttes oligi , Handridi hämarad keldrid olid tema akadeemiaks ja laboriks , kuningate poolt kongidesse saadetud vangid üliõpilasteks . </s> <s> Või pigem katsealusteks . </s> <s> Kunagi , veel Arasthavani valitsusaja alguses , oli Trino õppinud arstiteadust , kuid paari teadusliku katse pärast oli ta akadeemiast välja visatud ning kuningliku kohtu ette saadetud . </s> <s> Üliõpilane Trino oli nimelt oma meditsiinilisi teadmisi täiendanud lahkamistega mitte lõplikult elust lahkunud inimeste kallal . </s> <s> Kohtuprotsessil esines ta julgelt ja rahulikult , rääkis , et töötab oma traktaadi kallal , mille teemaks valu ja selle talumine . </s> <s> Arasthavani oli sellest teada saanud ja avaldas soovi julma üliõpilast näha . </s> <s> Peagi sai Trino karistuse asemel hoopis määramise õukonda . </s> <s> Kohtualusest sai kohtupidaja . </s> <s> Usinalt ja asjatundlikult viis Trino läbi ülekuulamisi , valis kaastöötajaid ning vana timuka surma järel anti see tähtis ametikoht temale . </s> <s> Otseselt hukkamistega Trino küll tegelema ei hakanud , küll aga leidis selleks sobivad inimesed , kellele õpetas , kuidas tappa , kas ja kui palju peab hukatav seejuures piina tundma . </s> <s> Põhitööst vabal ajal istus ta keldris oma raamatukogus , kus kirjutas traktaati edasi . </s> <s> Kuninga palvel andis Handridi ülikool talle magistri tiitli . </s> <s> Kui Zmaiko sai kuningaks ja Dvaion alustas õukonnas puhastustöödega , jõudis järg loomulikult ka Trinoni . </s> <s> Dvaion vestles temaga ja tegi kindlaks , et tegu on korraliku , kohusetundliku ja ausa inimesega , kellele tema töö kõige rohkem korda läheb . </s> <s> Trino jäi ametisse . </s> </p>
<p> <s> " Midagi kergemat alustuseks , " sõnas Dvaion nüüd piinamismeistrile . </s> <s> " Midagi , mis talle selgeks teeb , et me ei tulnud siia nalja tegema . " </s> </p>
<p> <s> Aga paari tunni järel pidi Dvaion õhtusöögi , hõõgveini ja villaste tekkide järele saatma . </s> </p>
<p> <s> Kui Zmaiko piinakambrisse jõudis , oli Af Gelert aluspesu väele kistud ( riided oli Trino hoolikalt seina äärde asetanud ) , krahv oli randmeidpidi lakke konksu otsa tõmmatud , tema kandade all hõõgus söepann . </s> <s> Piinatava jalataldadelt rippus kõrbenud nahka , varbaküünte alla olid hoolikalt torgatud tulikuumad nõelad . </s> <s> Kuues kohas tema kehal oli tehtud sisselõikeid ning määritud neid mingi pulbriga . </s> <s> Vasema käe väike sõrm oli aeglaselt hambulise nüri noaga otsast saetud . </s> <s> Krahvi peen nägu oli valust moondunud , suunurgast voolas verist vahtu . </s> <s> Trino askeldas parasjagu mingi salviga , selle koostist paksust ürikust täpsustades . </s> </p>
<p> <s> Dvaion istus vangi ees toolil , tekkidesse mähitud , ja krõmpsutas rahulikult kanakoiba . </s> </p>
<p> <s> Jalamaid tõi Korl kuningale tooli ja Zmaiko võttis Dvaioni kõrval istet , uudishimulikult vangi uurides . </s> </p>
<p> <s> " Ma olen teda kusagil näinud , " sõnas ta siis Dvaionile . </s> </p>
<p> <s> " Kindlasti oled . </s> <s> Af Gelert , Damara aadlik , " noogutas õuemarssal . </s> </p>
<p> <s> " Ah jaa , seesama . </s> <s> Sa oled temast rääkinud . " </s> </p>
<p> <s> Jah , Dvaion oli . </s> <s> Eelmine kuningas Regon oli võimaldanud oma kaasale , endisele kuningannale väärika kaaskonna - teenrid , toaneitsid , kutsari ja nii edasi . </s> <s> Agricol õpetas Regonile , kuidas mõjukast ja tülikast van Bingenite klannist pärit Damarat kingitustega meelitada . </s> <s> Tähtis oli naine õukonnaga siduda ... ja ühtlasi tal silm peal hoida . </s> <s> Loomulikult oli Agricol ka Dvaionit van Bingenite eest hoiatanud - ja nagu peagi selgus , siis mitte ilmaasjata . </s> <s> Damara sai kuningliku pensioni ja lossis oli ta endiselt väga lugupeetud . </s> <s> Väliselt oli ta rahul , miski ei viidanud tema sidemetele kangekaelsete ja kõrkide Bingenitega . </s> <s> Aasta tagasi oli Damara palunud oma kaaskonda suurendada . </s> <s> Ta soovis igavuse peletamiseks ühte luuletajat , kahte muusikut ja oma vapikandjaks truud ja ustavat aadlikku , oma ammust tuttavat krahv Af Gelerti . </s> <s> Dvaion ja seejärel ka Zmaiko nõustusid . </s> <s> Loomulikult lasi Dvaion Af Gelertil silma peal hoida , kuid midagi kahtlast ta ei avastatud . </s> <s> Krahvi pärusmõis oli Bingenite hertsogkonna lähedal , seal elas veel tema isa ja varasematel aastatel oli Af Gelert tihti õukonnas käinud . </s> <s> Damara oli endiselt kütkestav ja veetlev naine , miks ei võikski ta endal armukest pidada ? </s> <s> Vanemate õukondlaste seas , keda Zmaiko trooniletõusmisega oli loomulikult vähemaks jäänud , lehvis endiselt Arasthavani vaim . </s> <s> Ja ehkki ilus Damara võis neis meestes kireleegid lõkkele puhuda , ei söandanud nad siiski endise kuninganna sängile - vähemalt tegudes - läheneda . </s> <s> Ja näiliselt pidas Damara end ka Af Gelertiga ontlikult ülal , nad polnud avalikult armukesed , kuigi üsna pea selline kumu palees levis ja ei endine kuninganna ega noor krahv teinud midagi selle ümberlükkamiseks . </s> <s> Aeg-ajalt käis Af Gelert lossist ära , Damara soove täitmas , nagu ta ise väitis . </s> <s> Cartnas ja Dogarises kaupu hankimas , Sundias mõisaasju ajamas . </s> <s> Dvaioni mehed üle maa ei osanud krahvi käimistes samuti midagi kahtlast näha . </s> <s> Vähemalt mitte otseseid sidemeid Bingenitega . </s> <s> Võimalik , et see polnudki vandenõu . </s> <s> Võimalik , et krahv oligi see , kellena ta end välja pakkus - vananeva , kuid ikka veel veetleva endise kuninganna armuke . </s> </p>
<p> <s> Kui aga Dvaionile toodi sõnumeid Af Gelerti salapärasest kohtumisest välismaa kolmikuga , kes pärast seda nagu tina tuhka kadus , ei kahelnud ta enam , et krahv on Milton van Bingeni salakuulaja . </s> <s> Ta võib olla ühtlasi ka Damara armuke , kuid tegelikult on nende suhe vaid kattevari mässulise hertsogi vandenõule . </s> </p>
<p> <s> " Kaua ta siin juba ... ripub ? " küsis kuningas . </s> </p>
<p> <s> " Päikeseloojangust saadik . </s> <s> Ja ei paota sõnagi . </s> <s> Mis on temast muidugi rumal , sest ... </s> <s> Ah , ma olen väsinud , Trino , räägi ise . " </s> </p>
<p> <s> " Jah , vaikimine on temast rumal , Teie Majesteet , " kostis nurgast magistri pinisev hääl . </s> <s> " Minu pikaajaline kogemus näitab , et nüüd hakkavad vangid juba oma lugusid välja mõtlema . </s> <s> Nad püüavad valedega ülekuulamist lõpetada ja valusid leevendada . </s> <s> Enamasti võtavad nad pool süüd omaks ja teise poole luuletavad kokku . </s> <s> See on loomulik ja kindel märk , et menetlus on õigel teel . </s> <s> See mees aga varjab , mis annab tunnistust , et tema kuritegu on ränk ja ta ei söanda sellest raasugi paljastada . </s> <s> Mis ühtlasi tähendab menetluse karmistamist . " </s> </p>
<p> <s> " Ta näib seda üsna vapralt taluvat , " möönis Zmaiko . </s> <s> " Korl , ole hea , valla mullegi seda hõõgveini . " </s> </p>
<p> <s> " Sest ta usub oma õigusesse . </s> <s> Kohe , Teie Majesteet , määrin ma tema sõrmeköndile seda salvi , mis esialgu tuimestab valu , siis jälle suurendab . </s> <s> Valu on nii suur , et vang ei suuda tunda enam muid haavu , ja kui valu jälle järele annab , toob see harilikult kergendusest kaasa ka keelepaelte vallandumise . </s> <s> Kohe proovime . " </s> </p>
<p> <s> Mõne aja pärast täitis piinakambrit Af Gelerti meeleheitlik röökimine , mis peagi haledaks ulgumiseks vaibus . </s> <s> Ta siples konksu otsas , nii et Korl pidi teda kinni hoidma . </s> <s> Muidu oleks kuumad tükid söepannilt kuninga peale lennanud . </s> </p>
<p> <s> Zmaiko haigutas . </s> <s> " Milles õieti asi on ? " </s> </p>
<p> <s> Dvaion jutustas talle lühidalt , vahepeal köhahoo käes vaeveldes . </s> <s> Kui pisarad vana õiglase silmist taas kuivasid , võttis ta jutu kokku : " Talle peaks nüüd selge olema , et eluga ta siit ei pääse . </s> <s> Ainult kuningas võib kinnitada , kas tema surm saabub kiiresti ja kohe või väga-väga pikaldaselt . " </s> </p>
<p> <s> Zmaiko näris huult ja noogutas . </s> <s> " Kuule , " ütles ta siis rahulikult . </s> <s> " Kuuled sa mind ? </s> <s> Saa nüüd aru , et me ei tegele siin sinuga omast lõbust või mingi isikliku vaenu pärast . </s> <s> See on tavaline äri . </s> <s> Räägi ära , kes need mehed olid ja mis neist sai , ning sa sured kiiresti ja kohe . </s> <s> Kuninga sõna sellepeale . </s> <s> Ma hindan sinu ustavust oma isandale ja nii edasi ... </s> <s> Aga sa pead aru saama , et võidan mina , mitte tema . " </s> </p>
<p> <s> Vang avas aeglaselt silmad . </s> <s> Ilmselt oli kätte jõudnud magister Trino lubatud leevendushetk . </s> <s> Ta silmavalged paisusid metsikult higises ning verises näos ja puretud keelega tõi ta risti surutud hammaste vahelt vaevaliselt kuuldavale : " Närukaelad ! </s> <s> Tõprad ! </s> <s> Te julgete piinata vaba krahvi ! </s> <s> Sead , talumatsid ! " </s> </p>
<p> <s> Dvaion kehitas õlgu , Zmaiko ohkas . </s> </p>
<p> <s> " Ma juhiksin Tema Majesteedi tähelepanu sellele , et seegi on tavaline trikk . </s> <s> Solvates loodab vang ülekuulaja raevuhoole , " märkis Trino asjalikult . </s> <s> " Ta loodab , et suudab ülekuulaja hingelist tasakaalu kallutada , nii et see talle vihahoos kiire pistodatorkega lõpu peale teeb . </s> <s> Muide , kuningas Arasthavaniga on seda paar korda isegi juhtunud . " </s> </p>
<p> <s> " Kui nii , siis ma soovitaksin hoopis seda nüri hambulist nuga veel ühe sõrme kallal kasutada , " pakkus Dvaion . </s> <s> " Mida arvate , magister ? " </s> </p>
<p> <s> " Tasuks proovida , " nõustus too . </s> <s> " Ma siiski ootaksin praegu veel salvi toimet . </s> <s> See on mitmeid kordi tulemusi andnud . " </s> </p>
<p> <s> " Ma võin lasta Damara siia tuua , " arvas äkki Zmaiko . </s> </p>
<p> <s> Vang konksu otsas võpatas . </s> </p>
<p> <s> " Hmm , " jäi Dvaion mõttesse . </s> <s> " Ütleme , et see oleks viimane abinõu . </s> <s> Meil on kasulikum tolle vanamooriga praegu mängida ja teeselda , et me midagi ei tea . " </s> </p>
<p> <s> " Jah , ilmselt on sul õigus . </s> <s> Nagu alati . </s> <s> Naised võivad olla liialt ettearvamatud . " </s> </p>
<p> <s> " Muuseas , ma kuulsin , et Kandis läks täna ära ? " </s> </p>
<p> <s> Zmaiko ei vastanud pikka aega . </s> <s> " Jah , " sõnas ta siis ja rüüpas lonksu veini . </s> <s> Vangi tuimushoog möödus ja salv hakkas taas mõjuma . </s> <s> Mõnda aega oli kuulda ainult Af Gelerti meeleheitlikku röökimist . </s> <s> Kui see vaibus , rääkis Zmaiko edasi : " Ma üritasin teda veenda , et kõik oli ainult kättemaks isa pärast . </s> <s> Tavaliselt naised usuvad selliseid asju : tunded , mälestused ... </s> <s> Ta jäi isegi uskuma , aga ei muutnud oma meelt . " </s> </p>
<p> <s> " Ma ei arva , et ta sind uskuma jäi , " sõnas Dvaion . </s> <s> " Anna andeks , kuid mina tunnen teda liiga kaua . </s> <s> Ta mõistab suurepäraselt , et kättemaks kättemaksu pärast on nõrkade lohutus ja meie sellega ei tegeleks . </s> <s> Võib-olla on nii isegi parem , Zmaiko - Ginshala oli Kandist liiga palju muutnud . " </s> </p>
<p> <s> Umbes tunni pärast , kui õuemarssal ja kuningas oma sundimatut vestlust edasi olid arendanud ja Trino meetodid endiselt tulemusi polnud andnud , teatas magister , et tuleks asuda tõhusamate vahendite kasutamisele . </s> </p>
<p> <s> " Ma võiksin tal ühe jalalaba maha raiuda ja köndi kinni kõrvetada , " pakkus ta . </s> <s> " Tõsi , vangid kaotavad selle peale meelemärkuse , ent pärast on palju vastutulelikumad . " </s> </p>
<p> <s> " Kui te kinnitate , et see tulemusi annab , " kõhkles Dvaion . </s> <s> " Üsna hiline aeg on juba . " </s> </p>
<p> <s> " Paraku ei saa meie töös kunagi lõplikke kinnitusi anda , " kahetses magister . </s> <s> " Inimesed on erinevad . </s> <s> Mõni vapper rüütel võib esimese nõelatorke peale pehmeks muutuda , mõni mölder või kingsepp peab aga päevi kõige hirmsamate piinade käes vastu . " </s> </p>
<p> <s> " Mul ei ole nii kaua aega oodata . </s> <s> Teie olete siin asjatundja , mitte mina . </s> <s> Äkki prooviks siis pealegi kirvega ? " </s> </p>
<p> <s> " Mida sa arvad , Dvaion , kas ta on nii kangekaelne Damara või oma isanda pärast ? </s> <s> Mis , Gelert ? </s> <s> Kes su tõeline isand on ? </s> <s> Van Bingen ? </s> <s> Muidugi tema . </s> <s> Ma kardan , et sinu jonnakuse pärast ei jää mul nüüd üle kui Damara järele saata . " </s> </p>
<p> <s> " Sead , " kähises Af Gelert , " räpased , alatud mullasonkijad . " </s> </p>
<p> <s> " Vali - kas kirves või Damara ? " </s> </p>
<p> <s> Vang üritas sülge koguda , et sellega piinajatele oma põlgust näidata , kuid suutis puristada ainult verist vahtu . </s> </p>
<p> <s> " Siis , isand Trino , raiu tal üks jalg maha . </s> <s> Me tuleme homme uuesti . </s> <s> Lähme , Dvaion . " </s> </p>
<p> <s> Kuningriigi valitsejate lahkumisel polnud soovitud tulemust , Af Gelert ei murdunud ega kutsunud neid tagasi , ta oli nõus ohverdama oma jala ja ilmselt ka järgmised ihuliikmed . </s> </p>
<p> <s> Ukse taga Zmaiko muretu hoiak kadus . </s> <s> Ta pigistas Dvaionit tugevalt õlast ja toetas teda trepini . </s> </p>
<p> <s> " See koer ei murdugi , usu mind , " ütles ta . </s> </p>
<p> <s> " Ilmselt on sul õigus . </s> <s> Ka Trino ei suuda imet teha . </s> <s> Ootame paar päeva , ma saatsin mehed juba neid kaupmehi otsima . " </s> </p>
<p> <s> " Sa pead puhkama . " </s> </p>
<p> <s> Kuningas saatis õuemarssali tema ruumideni , peatus viivuks Cordela ukse taga , kuid otsustas siis abielusängi kasuks . </s> <s> Ta lõhnas vere ja keldrirõskuse järele ja Cordelale see ei meeldiks . </s> </p>
<p> <s> Üksinda õhtustanud Agnes oli juba ilmatu laias kuninglikus voodis ja teeskles , et magab . </s> <s> Zmaiko ajas eesruumist kõik teenrid minema , ta ei vajanud abi lahtiriietumisel ja pesta ta ei tahtnud . </s> <s> Joran tõi talle kannu jäävett ja soovis head ööd . </s> <s> Zmaiko tõmbas põuest pistoda , torkas selle padja alla ja puges külma voodisse . </s> </p>
<p> <s> Igal õhtul igatses ta oma sooja Pärnaoru tare järele . </s> <s> Lossis oli kõle elada . </s> <s> Kuningad ei tea , mis on mugavus , oli ta kindel . </s> </p>
<p> <s> Agnes nuhutas vaikselt õhku . </s> <s> Ta tegi nii alati , kui Zmaiko hilja sängi puges . </s> <s> Vere- , higi- , veini- ja tubakalõhnaga polnud muret , vaevalt oli ta Regonigi puhul nendest pääsenud . </s> <s> Kui Agnes aga esimest korda oli oma kaasa juures võõrast naisterahva lõhnaõli haistnud , oli ta raevu sattunud . </s> <s> Zmaiko ei vaevunud ta süüdistustele vastama . </s> <s> Agnes peab lihtsalt harjuma . </s> <s> Zmaiko ei kavatsenud Cordelast loobuda . </s> </p>
<p> <s> Sel ööl ei saanud kumbki abikaasa pikalt und . </s> <s> Zmaiko lebas ja mõtles piinakambris juhtunule . </s> <s> Ta ei kahelnud nagu Dvaiongi , et Af Gelert , Damara ja van Bingen on tema vastu vandenõus , kuid selle mängu üksikuid käike ta ei teadnud . </s> <s> Kõige keerulisem oli Damaraga , see vana emarebane näis olevat haavamatu ja lossis oli ta ikka veel lugupeetud ja austatud . </s> </p>
<p> <s> Agnes ei pidanud vaikusele kaua vastu . </s> <s> Ta ei pööranud end mehe poole , kui küsis : " Sa ei käinudki täna oma kallima juures ? </s> <s> Polnud aega ? " </s> </p>
<p> <s> " Sina oled mu kallim , " pomises Zmaiko tasa . </s> </p>
<p> <s> Ta oli öelnud seda ka esimesel päeval kolm aastat tagasi , kui lossi saabus . </s> <s> Viis kuud on viisakas naistel oma surnud mehi leinata ja kõigist maistest lõbudest loobuda . </s> <s> Agnes oleks eelistanud seda teha oma ema juures , ta rääkis , et tahab tagasi Fostayni või ükskõik kuhu , kuid Zmaiko armutõotused olid teda lõpuks ümber veennud . </s> <s> Kuskil südamesopis hõõgus Agneses ikka veel armastus Zmaiko vastu , ta leidis selle üles ja klammerdus selle külge . </s> <s> Nende esimene abieluaasta oli olnud peaaegu õnnelik . </s> <s> Siis sai Agnes äkitselt teada saladuse , mida kogu loss juba ammu teadis : Zmaiko tegelik armastus on kuninglik muusikavalija . </s> <s> Ülejäänu mõistmiseks ei kulunud tal palju aega . </s> </p>
<p> <s> Ta oli Zmaikot löönud rusikaga vastu nägu : " Sa tahad minult ainult last ! </s> <s> Troonipärijat ! </s> <s> Et ei juhtuks nagu Regoniga . " </s> </p>
<p> <s> Kuninganna maharahustamiseks oli ainult üks võimalus , mis Agnese süüdistust vaid kinnitas . </s> </p>
<p> <s> Kuid ei sel ööl ega järgmistelgi ei hakanud Agnes vilja kandma . </s> <s> Zmaiko küsis nõu parimatelt tarkadelt . </s> <s> Anna aega , vastasid nemad . </s> <s> Kui naine on liiga kaua joonud viljatuse jooki , siis ainult aeg ja hoolas üritamine võib siin midagi parandada . </s> <s> Ole visa ja innukas , armasta oma naist . </s> <s> Ja Zmaiko tegi seda . </s> </p>
<p> <s> Ta üritas lõpuks sellelgi ööl , kuid loobus , sest Agnes ainult talus tema kallistusi . </s> <s> Tumedad muremõtted ei andnud Zmaikole hetkekski rahu , ikka pöördusid need tagasi Af Gelerti ja kolme kadunud kaupmehe juurde . </s> <s> Marcos on Cartnas , Marcos peab teadma . </s> <s> Marcos oleks pidanud teadma . </s> </p>
<p> <s> Aga ka Marcos ei maganud sel ööl , ehkki ta seda kavatsenud olid . </s> <s> Ta oli õhtul oma majas arveid kokku löönud , tarvitanud kiiresti ühte lõbutüdrukut ja valmistus enne und kannutäit sooja meeõlut jooma , kui tema järele tuldi . </s> </p>
<p> <s> Kõigepealt peatus tema akende all vapimärkideta tõld , mida Marcos Cartnas kunagi varem näinud polnud , ja sellest väljusid neli pikkades , kapuutsidega hõlstides meest . </s> <s> Wil oli kohe oma katusealusest kambrist väljas , pistoda käes . </s> <s> Oma majas ei vajanud Marcos rohkem valvet , ülejäänud mehed olid linna peal laiali . </s> <s> Marcos viipas Wilile rahustavalt ja raputas pead - vaenlased nii ei tule . </s> <s> Salapärased tulnukad koputasid ja Wil avas ukse . </s> <s> Mehed ei öelnud midagi , polnud võimalik aru saada , kes või kust nad on . </s> <s> Kui Marcos vaatama tuli , siis talle kummardati ja ulatati kokkupakitult samasugune kapuutsiga ürp . </s> <s> Meeste hoiak väljendas aupaklikkust ja lugupidamist . </s> </p>
<p> <s> " Hea küll , " sõnas Marcos . </s> <s> " Ma tulen teiega . </s> <s> Üksi , nagu ma aru saan ? " </s> </p>
<p> <s> Talle vaid noogutati vastuseks . </s> </p>
<p> <s> Marcos ei käinud kusagil üksi . </s> <s> Nii kui tõld maja eest minema vuras , ajas Wil tallist eesli välja ning järgnes peremehele ohutus kauguses . </s> </p>
<p> <s> Mida Wil ei teadnud , oli see , et tõllas seoti Marcose silmad kinni . </s> <s> See rahustas Marcost veelgi - need mehed ei tea , millist ametit on ta pidanud ja kui teravad on tema vaistud . </s> <s> Aastate jooksul oli ta seda linna tundma õppinud , talle ei valmistanud mingit raskust ära arvata - pöörakute , majadelt vastu kõlava tõllamürina ning mõnede üksikute öiste linnahäälte järgi - , et nad möödusid raekojast , sõitsid üle peaväljaku ja pöörasid alla sadama poole , läksid läbi vaekoja eest , keerasid enne linnamüüri vasakule , sõitsid ringiga ümber kiviraidurite kvartali ja tegid veel paar haaki , kuni peatusid tänavas , kus seisid ridamisi rikaste kaupmeeste elamud . </s> <s> Marcos teadis peaaegu kõigi elanikke . </s> <s> Edasi aga veeti teda läbi mingist võlvialusest , nad kaugenesid tänavast ja liikusid nüüd mööda mingit käiku , kuhu igapäevane uitaja tavaliselt ei satu . </s> <s> Ilmselt pidi see olema ait või mingi muu majapidamishoone , mis kahe kvartali vahelisse soppi peitu jäi ja mille juures nad lõpuks peatusid . </s> <s> Siis laskuti trepist alla ja lõpuks tõmmati side ettevaatlikult Marcose silmilt . </s> </p>
<p> <s> Ta kissitas silmi ja vaatas : neli tumma kaaslast kandsid endiselt kapuutse , seinal põles tõrvik , nad olid keldris , küll mitte päris harilikus , sest ruum oli puhas ega näinud üldse välja nii , et seda kaupade hoidmiseks tarvitataks . </s> </p>
<p> <s> Marcosel lasti veidi harjuda ja siis ulatati talle veel kaks eset . </s> <s> Üks oli rullikeeratud ja vahapitseriga suletud vana pärgamendirull . </s> <s> Pitser oli küll uus , ilmselt täna sulatatud ja see kujutas endast rohmakat kullipead . </s> <s> Teine ese oli punane silmaavadega mask . </s> <s> Marcos kehitas õlgu , pistis pärgamendirulli kaenla alla ja tõmbas maski pähe . </s> <s> Samuti talitasid ka tema tummad kaaslased ja mööda käiku edasiliikuv seltskond võis nüüd üsna pentsik välja näha . </s> </p>
<p> <s> Maski alt oli küll raske näha , ent siiski suutis Marcos märgata , et seinte äärde olid tõstetud mingite kujutistega kivitahvlid . </s> <s> Ühel tundis ta ära härja , siis kulli , karu ja mingi metsiku peletise . </s> <s> Nad läbisid võlvkäigu ja avara vahekorruse . </s> <s> Jah , kindlasti polnud siin tavaline ait , selleks oli kõik liiga hoolitsetud , salapärane ja austust sisendav . </s> </p>
<p> <s> Nad astusid ruumi , mis tõenäoliselt pidigi olema selle öise rännaku sihtpunkt . </s> <s> See oli madala laega avar nelinurkne saal , põrandal seisis raske kandelaaber , mis heitis valgust samasugustele kivitahvlitele kui koridoris , ainult nüüd olid need värvilised ja palju kõnekamad . </s> <s> Kandelaabri kohal seisis kantsel ja selle taga poolringis üksteist kogu , kõik pikas maani ürbis ja punaste maskidega . </s> <s> Vaatepilt pidanuks olema kummastav ja ehk hirmutavgi , kuid Marcos oleks tahtnud hoopis üleolevalt mühatada . </s> <s> Aastad õiglaste seltsis olid pannud teda igasuguseid liigseid etendusi põlgama . </s> <s> Aga mingit sorti riitus või etendus tal kindlasti ees seisis . </s> <s> Ta otsustas selle kuulekalt läbi teha . </s> <s> Ja siis see algaski . </s> </p>
<p> <s> Tema kõrval seisev maskis saatja ütles : " Kull tahab vannet lugeda . " </s> </p>
<p> <s> Ilmselt pidi see siis tähendama pärgamendirulli ettelugemist . </s> <s> Marcos kehitas mõttes õlgu , murdis pitseri lahti ja libistas pilgu üle koltunud teksti . </s> </p>
<p> <s> " Ma ei oska hästi lugeda , " ütles ta . </s> <s> Paistis , et see ei tulnud kellelegi üllatusena . </s> </p>
<p> <s> Seepeale võttis saatja rulli ja alustas madalal häälel ettelugemist , Marcos kordas tema järel vormelit , millest talle suurt midagi meelde ei jäänud : " Kaheteistkümne müürsepa vennaskond ... </s> <s> Cartna igaveseks hiilguseks ... ja jaotasid kohustused ja vastutuse ... maapõuejõud näitasid neile teed ... " </s> </p>
<p> <s> Tseremoonia , milles Marcosele oli määratud pearoll , oli alanud . </s> <s> Ürik oli pikk ja igav , Marcos kordas tundetult fraase , üritades samal ajal teisi salaseltslasi tähelepanelikumalt uurida . </s> <s> Ta pidi neid mehi ju ometi tundma . </s> <s> Võõrad ei kutsuks teda niiviisi öösi siia komejanti tegema . </s> <s> Komejant kestis veel kaua , Marcos pidi tühjendama mingi kannu , tegema küünlaga seina kohal märke , laskuma kivikuju ees põlvili . </s> <s> See oli kohutavalt tüütu . </s> </p>
<p> <s> Lõpuks ometi lausus kõige tüsedam kuju üheteistkümnest : " Sa oled läbi teinud kõik iidse vennaskonna rituaalid . </s> <s> Nüüd , kui see on sinu kindel tahtmine meie liikmeks saada , siis ütle oma nimi . " </s> </p>
<p> <s> " Minu nimi on Marcos , " sõnas Marcos väsinult . </s> </p>
<p> <s> " Marcos , nüüdsest oled sa võetud vastu meie vennaskonda . </s> <s> Sa oled Kull - sa lendad kõrgel , oled kiire , julge ja osav , kes kaugelt näeb saaki , jahib teda lõpuni ega lase iial käest . " </s> </p>
<p> <s> " Kull , siis kull , " pomises Marcos . </s> </p>
<p> <s> Ootamatult lajatas keegi talle selja tagant viis laksu piitsaga vastu selga . </s> <s> Marcos ei võpatanud , ei pööranud ümber , ju käisid need löögidki rituaali juurde . </s> </p>
<p> <s> Üksteist meest astusid ükshaaval tema juurde ja tegid mingi kummalise märgi , palju keerukama kui õiglaste tunnustervitus , kuid siiski jäi see talle meelde , ja viimast nende hulgast , vandeseltslaste pealikut , toda kõige kogukamat , pidi ta juba ise nii tervitama . </s> <s> Terav sulenuga käis käest kätte , vandeseltslased kriimustasid sellega pöidlapatja ja lasid tilgakese verd veinipeekrisse . </s> <s> Ka peeker rändas mehelt mehele , igaüks rüüpas sellest sõõmu . </s> <s> Kui Marcos selle huulile tõstis , lausus pealik : </s> </p>
<p> <s> " Tere tulemast , Marcos , Kull ... " </s> <s> Mees ei kandnud kindaid , käe järgi tundis Marcos ta ära . </s> <s> See oli linnapea Balsam Balsamo . </s> </p>
<p> <s> Siis langesid kõigi maskid , et paljastada Cartna lugupeetud raehärrasid , nõunikke , kaupmehi . </s> </p>
<p> <s> " Võimas , " ütles Marcos . </s> <s> " Te olete mulle pakkunud kenakese seikluse täna ööseks , lugupeetavad . " </s> </p>
<p> <s> Vastuseks kõlas veidi kammitsetud , kuid siiski heasoovlik naerupahvak . </s> </p>
<p> <s> " Vend Kull , kõrvaltoas ootab meid kaetud laud ja vein , " ütles Rondel , kiviraidurite gildi eestseisja , kõhetu ja pikkade juustega isand . </s> </p>
<p> <s> " Ja seiklused alles algavad , " lisas raehärra De Zant . </s> </p>
<p> <s> Laud oli vägev , nii et Marcos oma õhtueinet juba kahetsema hakkas . </s> <s> Cartna lugupeetud mehed asusid vaagnate ja veini kallale , tseremoonia ja etendus olid selleks korraks läbi , ka oma pikad ürbid heitsid nad seljast . </s> </p>
<p> <s> " Kas nüüd , head sõbrad , kõnelete mulle lõpuks , milleks kogu see näitemäng ? " küsis Marcos ja haaras peekri . </s> </p>
<p> <s> " Esimesel korral võtsin ka mina seda kõike näitemänguna , " vastas Balsamo . </s> <s> " Ajapikku olen aru saanud , et igal vormelil , liigutusel ja nõudel on selles tseremoonias oma ja tähtis osa , mille sügavam tähendus saabki alles aastate jooksul avaneda . " </s> </p>
<p> <s> " Hästi , ma kuulan . " </s> </p>
<p> <s> " Kuula siis . </s> <s> Kunagi oli Cartna kohal väike kaubasadam , see koht kuulus Tsentauride hiigelimpeeriumile . </s> <s> Kui see lagunes , puhkesid lõputud sõjad , üle mere tulid laevadel rüüstavad hordid , terved rahvad . </s> <s> See oli segaduse ja hirmu ajastu . </s> <s> Cartnat rüüstati , vallutati ja põletati , kuni nad lõpuks saatsid saadikud otsima endale kaitsjaid . </s> <s> Tulid kaksteist müürseppa , kes linna ümber tugevad kindlustused ehitasid ja võtsid vastu palve linna valitsema hakata . </s> <s> Neil kõigil olid mingid omadused , mis neid harilikest inimestest tugevamaks ja osavamaks tegid . </s> <s> Oma nimesid nad varjasid ja kasutasid hüüdnimesid : Kull , Skorpion , Hunt , Karu ... </s> <s> Ajapikku surid nad muidugi kõik , ent linn oli neile ühiselt valitsemiseks pühendatud . </s> <s> Nii otsisid nad endale järglasi , et täita lepingut . </s> <s> Aastasajad on möödunud , ja nagu sa näed , on vennaskond endiselt elus . </s> <s> Inimesed muidugi ei tea sellest enam midagi , vennaskond ei jätnud endast palju ürikuid maha . </s> <s> Säilinud on ainult see vanne ja kivitahvlid . " </s> </p>
<p> <s> " See on ilus legend , " tunnistas Marcos . </s> <s> " Tõsi , see valitsemise osa jäi mulle veidi arusaamatuks . </s> <s> Need kaksteist müürseppa pärandasid salaseltsile Cartna valitsemise ? " </s> </p>
<p> <s> " Vennaskond on linna isand ja kaitsja , kuigi linn ise seda ei tea . " </s> </p>
<p> <s> " Minu teada valitseb linna raad . " </s> </p>
<p> <s> " Ja kas pole mina mitte rae poolt valitud linnapea ? " muigas Balsamo . </s> </p>
<p> <s> " Kuid raest kuulub teie salaseltsi vaid viis liiget . " </s> </p>
<p> <s> " On olnud kergemaid ja raskemaid aegu . </s> <s> On olnud aegu , kus vaid üks vennaskonnast on alles jäänud , pole olnud väärilisi kandidaate , ahnus , saamahimu ja julmus on linnas maad võtnud . </s> <s> Rae enda mõte pärineb muidugi vennaskonnalt ... </s> <s> Nüüd aga , sõber Marcos , on meid jälle kaksteist . </s> <s> Tegelikult oleme meie kutsutud ja seatud seda linna valitsema . </s> <s> Enne Van Impet ja tema eellast oli vennaskond nõrk , seepärast tõusiski raetroonile too tühisus . " </s> </p>
<p> <s> " Ja nüüd joome teie terviseks , vend Kull , kaheteistkümnes liige ! " hüüdis Rondel . </s> </p>
<p> <s> Kõik haarasid peekrid , lõid kokku ja võlvlagedelt kajas vastu nende vali " elagu ! </s> <s> " . </s> </p>
<p> <s> " Jätkake nüüd , " sõnas siis Balsamo . </s> <s> " Ma vestlen meie uue kaaslasega veidi nelja silma all . " </s> </p>
<p> <s> Kui nad taas madalasse saali olid läinud ja teispoolt ust kostis endiselt lõbusaid pidusöögihääli , raputas Marcos muigvel ilmel pead ja lausus : </s> </p>
<p> <s> " Linnapea omaenese linnas salaseltsi eesotsas , mis tahab võimu haarata . " </s> </p>
<p> <s> " See pole nii lihtne . </s> <s> Vaata - meie ürituse eesmärgiks on olnud kogu aeg see , et need , kes tegelikult peaksid linna valitsema , seda ka teeksid . </s> <s> Mitte kõik väärikad ja vajalikud inimesed ei pääse alati raadi . </s> <s> Aga isegi nii oleme me üritanud suunata linna õigele teele , üritanud seda valitseda õiglaselt ja ausalt . " </s> </p>
<p> <s> " Miks mina siin olen ? " </s> </p>
<p> <s> " Sa tulid Cartnasse vaid mõne aasta eest , tulid nagu kull saagi kallale sööstes . </s> <s> Algul olid sa mitte keegi , kuid väga osavalt oled suutnud end linnas üheks tähtsamaks inimeseks teha . </s> <s> Keegi ei tea , kust sa õieti tuled ja miks . </s> <s> Aga sul on annet , jõudu ja kavalust oma tahtmise läbisurumisel . </s> <s> Varjatult oled sa tegutsenud ja õnn on sind alati aidanud , siiski , ilma sinuta ei oleks ma praegu linnapea . </s> <s> Meil oli puudu kaheteistkümnes liige , eelmise , Zelveesteri , tappis ju too hulluksläinud Mastfeld ... </s> <s> Ühesõnaga , praegu on kogu riigis ja Cartnas kätte jõudnud väga otsustavad ajad . </s> <s> Me oleme sind aastaid jälginud ja nüüd veendunud , et ilma sinu kaasalöömiseta on järgmisi samme liiga raske astuda . </s> <s> Sinu koht on Kaheteistkümne Müürsepa vennaskonnas . " </s> </p>
<p> <s> Kui ta vaid teaks , mõtles Marcos , et tegelikult on minust palju tugevamad jõud selle linna arengut suunanud . </s> <s> Siiski õnnitles ta end. Ta oli juba algusest peale läbi näinud , et selles paksus ja pealtnäha mugavas veinikaupmehes peitub palju rohkem , kui pealt paistab . </s> </p>
<p> <s> " Me pakume sulle võimu ja rikkust , " jätkas Balsamo . </s> <s> " Ja vabadust . </s> <s> Vastu nõuame vaid ustavust . " </s> </p>
<p> <s> " Räägi mulle nendest otsustavatest sammudest . " </s> </p>
<p> <s> " Jah . </s> <s> Cartna on küll nime poolest vabalinn , ent maksab kuningale suuri makse . </s> <s> Me oleme kuninga vasall . </s> <s> See on vahetuskaup - kauplemisprivileegid raha vastu . </s> <s> Viimaste aastate jooksul on kõik kuningad nõudnud üha rohkem . </s> <s> Praegu on Cartnast laekuvad summad kuninga üheks peamiseks sissetulekuallikaks . </s> <s> Me ei saa vastu rohkem , kui meil juba on , ent ära anname pidevalt üha enam . </s> <s> Uus kuningas aga pakub meile täielikku vabadust . " </s> </p>
<p> <s> " Uus kuningas ? " ei saanud Marcos aru . </s> <s> Ta sundis oma hääle väga rahulikuks , ehkki kõik ta meeled nüüd pingsalt Balsamole keskendusid . </s> </p>
<p> <s> " Uus kuningas , " noogutas Balsamo . </s> <s> " Uus kuningas , kes saab kuningaks meie abiga . </s> <s> Sa tead , mis toimub riigis . </s> <s> Zmaiko on võtnud krahvidelt varandusi ja maid , kinkinud need enda määratud " õiglastele " skvaieritele . </s> <s> Sedasama kavatseb ta teha ka meiega . </s> <s> Kolkast tulnud kuningas tahab maad valitseda mingite oma haiglaste seaduste järgi . </s> <s> Iga kuuga imeb ta Cartnast üha rohkem raha , varsti kõrvaldab ta rae ja paneb selle asemele omad mehed . " </s> </p>
<p> <s> Marcos tegi suured silmad ja teeskles imestust . </s> <s> Kõik Balsamo räägitu oli loomulikult tõsi . </s> <s> Õiglased on alles oma pika teekonna alguses , kuid Cartna rae kõrvaldamine oli ette nähtud järgmiseks aastaks . </s> <s> Balsamo ei aimanud , et ta räägib järgmise linnapeaga . </s> <s> Kuidas võis veinikaupmees seda kõike aga teada ? </s> <s> Kas tõesti võis ta olla nii läbinägelik ? </s> </p>
<p> <s> " Lühidalt , " rääkis Balsamo edasi , " pakub Milton van Bingen meile vabadust . </s> <s> Me maksame talle viissada tuhat tukatit palgasõjaväe soetamiseks , avame Cartna sadama tema laevadele ega maksa enam mitte pennigi kuningas Zmaikole . </s> <s> Kui Bingen on troonile tõusnud , kirjutab ta alla vabaduskirjale . </s> <s> Cartna jääb ainult Cartnale , samuti kuuluvad meile kõik saared , kus meil on faktooriume ja asundusi . </s> <s> Meist saab vabariik . " </s> </p>
<p> <s> " Van Bingen ? </s> <s> Uus kuningas ? " </s> </p>
<p> <s> " Aga loomulikult ! " </s> </p>
<p> <s> " Sa kõneled väga enesekindlalt , sõber . </s> <s> Kui ma sind nii hästi ei tunneks , kalduksin arvama , et Bingen on sind odavate meelitustega ära ostnud . " </s> </p>
<p> <s> " Ma olen sind tõesti teadmatuses hoidnud , " möönis Balsamo . </s> <s> " Pead mind vabandama . </s> <s> Loomulikult võid sa mu jutus kahelda ... </s> <s> Ja seda ei saa ma sulle ette heita . </s> <s> Kuid olgu see sulle kinnituseks , et vennaskond oskab oma asju salaja ja tõhusalt ajada . </s> <s> Järgmine kord esitlen ma sulle meie sidemeest van Bingeniga , ta on üks aadlik Handridist . </s> <s> Võid ise veenduda - meie kaup on asjalik ja usaldusväärne . " </s> </p>
<p> <s> Ent Marcos uskus kõike , mida Balsamo rääkis . </s> <s> Kõik asetus ta peas omale kohale . </s> <s> Mõni aeg tagasi olid linna saabunud kolm kummalist kaubitsejat kuskilt ülemereriigist . </s> <s> Neil olid kaasas suured kirstud , mida nad olevat tahtnud kuningale kinkida . </s> <s> Kink olevat väga väärtuslik . </s> <s> Nad pöördusid rae poole ja Marcos ei olnud küllalt kiire , et nendega ise suhteid luua . </s> <s> Küll sai ta aga teada , et salatsev kolmik kohtus Handridi aadliku , tolle keigari Af Gelertiga , keda Dvaion kahtlustas Damara ja van Bingeni kasuks salakuulamises . </s> <s> Seejärel kaubitsejad kadusid nagu vits vette . </s> <s> Nüüd taipas Marcos , et just Balsamo oli kolmiku Af Gelertiga kokku viinud . </s> <s> Midagi suurt oli juba teoksil , midagi oli käimas , õiglaste vastu punutakse vandenõud , ja tema , Marcos , oli selle maha maganud ! </s> </p>
<p> <s> Varahommikul , koiduvalguse esimestes kiirtes pääses ta lõpuks vennaskonna pidusöögilt . </s> <s> Talle pakuti tõlda , kuid Marcos väitis , et eelistab jalutada . </s> <s> Kõndinud mõne tänavavahe , veendunud , et teda ei jälitata , Marcos seisatas ja vilistas vaikselt . </s> <s> Wil oli hetkega kohal . </s> </p>
<p> <s> " Sa ratsutad kohe Handridi , " sõnas Marcos süngelt . </s> <s> " Hetkegi viivitamata . </s> <s> Magada tuleb sul sadulas . " </s> </p>
<p> <s> Wil lahkus hobusega sadama juurest Rannavärava lähedalt tallidest . </s> <s> Seal oli linnamüüris salauks , mida ei valvatud , sest selle võti oli ainult valitud ja volitatud isikute käes . </s> <s> Müür lõppes siin kõrge kalda ääres , all laius meri , hommikutuulte käes vastu rannakive laksu lüües . </s> <s> Idataevas õhetas roosa päike , peale lainetekohina oli kõik vaikne . </s> <s> Kiviklibune teerada viis kadakate vahelt mäkke , et seal graniitkaljude vahel Handridi viiva maanteega ühineda . </s> </p>
<p> <s> Ühe käega ratsmeid hoides mugis Wil varaseks hommikusöögiks külma kanapoega , korrates kõike , mida Marcos talle äsja jutustanud oli . </s> <s> Ta peab tõesti õppima sadulas magama , ta ei tohi hetkegi kaotada , ta peab kihutama päeval ja öösel , et oma kuningale tähtis sõnum viia . </s> </p>
<p> <s> Wil pidi ruttama . </s> <s> Ta oli unine ja sõnumitest ärevil , ta oli näljane . </s> <s> Ta ei märganud , et kui teerada kaljude vahelt maanteele jõudis , kerkisid kõrgemal kadakate varjust neli pead . </s> <s> Kui Wil oli käänaku taha kadunud , laskusid neli meest hobuseid talutades kaljult alla . </s> </p>
<p> <s> Nad olid maganud ja ainult üks neist oli valvet pidanud , nad olid söönud , nad polnud ärevil . </s> <s> Nad ratsutasid Wilile järele . </s> </p>
<p> <s> Hertsog Milton van Bingen istus juba kolmandat tundi tüdinult oma lossi nurgatorni rõdusaalis , ta higistas paksus ja ebamugavas , ent viimase moe järgi õmmeldud vammuses , ta kael oli rasket kullast ketti kandes kangeks jäänud , ta sügeles üle kogu keha , nahkkindas käe sõrmed tõmbusid mõõgapära ümber krampi , kuid kõigest hoolimata üritas ta manada näole oma kuulsat karmi , üllast ja mehist ilmet . </s> <s> Järeltulevatele põlvedele pidi Milton meelde jääma just sellisena - kuldkett rõhutamas jõukust , mõõk rüütelikkust , lossitorn ja taamal laiuvad viljakandvad põllud maavalduste vägevust . </s> <s> Sellest saab tema paraadportree , mis hakkab ehtima Handridi kuningasaali seni , kuni valmib järgmine taies , kus Milton van Bingen kannab juba krooni . </s> <s> Nii et hertsog üritas mitte mõelda oma kannatustele ja istus vapralt edasi . </s> </p>
<p> <s> Kergem polnud ka mehel , kes molberti taga seisis , pintsel käes ja silmad pingutusest vidukil . </s> <s> Kuidas peab ta lõuendile talletama hertsogi veidi liiga pikaks ja haraliseks kasvanud habeme , kuidas rõhutama istuva mehe ülipikka vägilasekasvu , kuidas parandama armi ammusest mõõgahoobist moonutatud põsel ? </s> <s> Siiski ta pingutas end , sest tähtsate isandate portreede maalijaid on tänapäeval ju nii palju siginenud , ja oma nime tuleb hoida kuulsana . </s> <s> Meister Melchior pidas end õigusega maa kõige paremaks kunstnikuks ja seda kinnitas ka van Bingeni poolt lubatud tasu . </s> <s> Viissada tukatit , kui portree talle meeldib . </s> <s> Tasu on kuninglik , isegi kuningakojas ei maksta - vähemalt tänapäeval - enam nii rikkalikult . </s> <s> Õigemini , kuningapalees ei maksta enam üldse , sest Zmaiko pole ühtegi portreed tellinud , ka uued õukondlased ei ilmuta kaunite kunstide vastu piisavat huvi , vanadest rääkimata , sest nende pensione on ju röövellikult vähendatud . </s> <s> Kuhu meie riik niimoodi jõuab , ohkas meister Melchior alati , kui juhtus ametivendadega mõne veinipeekri taga kokku saama . </s> </p>
<p> <s> " Veel pisut kannatust , Teie Kõrgus , " hüüdis siis meister Melchior hertsogile . </s> <s> " Päike hakkab juba põhjakaarde keerama , valgus pole enam see ja me lõpetame peagi . " </s> </p>
<p> <s> " Et siis homme jälle edasi kükitada , " pomises hertsog . </s> </p>
<p> <s> " Kunst , ma julgeksin väita , nõuab ohvreid . </s> <s> Pealegi ei maali ma ju ennast , vaid teid . " </s> </p>
<p> <s> Hertsog tahtis veel midagi vastata , kui tornikambri uksele koputati ja tema poeg , Gino van Bingen , sisse astus . </s> <s> Mitte keegi , isegi Miltoni pojad , naine ega kantsler ei tohtinud teda maalimise juures häirida , selline oli olnud Melchiori tagasihoidlik nõue . </s> <s> Erand oli tehtud ainult erakorraliste sündmuste puhuks , nagu näiteks teated puhkenud sõjast või hertsogi parima jahihagija poegade ilmaletulekust . </s> <s> Siiski veel ühed teated võisid tähtsa poseerimisprotseduuri katkestada - sõnumid Af Gelertilt Handridist . </s> </p>
<p> <s> " Mis on ? " pöördus van Bingen lootusrikkalt poja poole . </s> <s> " Loretta ? " </s> </p>
<p> <s> " Ei , " vangutas Gino pead . </s> <s> " Veel mitte , aga ta tunneb end hästi . </s> <s> Hoopis see . " </s> <s> Ta ulatas isale kokkumurtud paberilehe . </s> <s> " Kolm võõramaa kaupmeest tõid selle . " </s> </p>
<p> <s> Juba kaugelt tundis van Bingen ära ustava Af Gelerti sõrmusega pressitud pitseri . </s> <s> Sellest piisas , ta tõusis püsti . </s> </p>
<p> <s> " Tänaseks aitab , meister , " hüüdis ta . </s> <s> " Vastavalt meie kokkuleppele , ärge hakake vaidlema . </s> <s> Need sõnumid nõuavad minu viivitamatut tähelepanu . " </s> </p>
<p> <s> " Kuid Teie Kõrgus , päike on ju veel kõrgel , sellist imeilusat valgust on lausa patt kaotsi lasta ! " </s> </p>
<p> <s> " Homme , kinnitan teile , on päike veelgi ilusam . " </s> </p>
<p> <s> Veidi hiljem , kui hertsog oli läinud alla söögisaali , tema ümber olid kogunenud ta kolm poega , kantsler ja lähemad ülikud , avas ta tähendusrikka näoga paberilehe . </s> </p>
<p> <s> " Mu hea sõber , " seisis sellel , </s> </p>
<p> <s> " saadan teie juurde need kolm kaupmeest , kelle aususes teil ei pruugi kahelda . </s> <s> Olen ise näinud nende oskusi ja kinnitan , et nende poolt küsitud tasu on naeruväärne võrreldes sellega , millist tulu nende kaubast sündida võib . </s> <s> See kaup rõõmustab kindlasti kogu perekonna südameid ! </s> <s> Kindlasti valmistavad teile ka heameelt teated , et teie onu on täie tervise juures , vahest ainult veelgi kaalus juurde võtnud . </s> <s> Muidu aga elame siin rahulikult edasi , ükski hirmus tõbi pole ei mind ega teie ema puudutanud . </s> </p>
<p> <s> Ustavuses ja kuulekuses , </s> </p>
<p> <s> teie G " </s> </p>
<p> <s> " Af Gelert ? " küsis kantsler Hilbrandt . </s> </p>
<p> <s> " Tema , " noogutas hertsog . </s> </p>
<p> <s> Pitserisõrmuse võib lõigata juba surnud mehe käe otsast , kuid mitte keegi ei suuda iial Af Gelerti mälust lõigata kokkulepitud tunnussõnu . </s> <s> " Ei pruugi kahelda " , " naeruväärne " ja " sündima " olid sõnad , mis pidid sisalduma ustava salakuulaja kirjades , et kinnitada , et selle autoriks on tõesti tema . </s> <s> Lause " onust " ja tema kehakaalust tähendas , et Cartna linnapea on veelgi kindlamalt van Bingeni üritust toetamas , ning viimane lause , et Handridis kulgevad asjad samuti ettenähtud radu pidi , tähendas , et Damara ja Af Gelert tunnevad end julgelt . </s> </p>
<p> <s> " Mis kaupmehed need siis on ? " päris hertsog ja tõmbas ninaga õhku . </s> <s> Köögi poolt levis suurepärast metsseaprae lõhna . </s> <s> Kolm tundi poseerimist olid hertsogi meeletult näljaseks teinud . </s> </p>
<p> <s> " Nad väidavad , et on tulnud üle mere Florense vabariigist , nad ei lahku hetkekski oma kirstude juurest ja väidavad , et selle sisu näitavad nad ainult teile . " </s> </p>
<p> <s> " Af Gelert on nendest igatahes täielikus vaimustuses , " möönis hertsog mõtlikult . </s> <s> " Tooge nad siia ! " </s> </p>
<p> <s> " Nad ootavad hoovis , " vastas Hilbrandt . </s> <s> " Ütlesid , et ei taha olla ebaviisakad , aga on parem , kui hertsog ise nende juurde tuleb . </s> <s> Nõnda olevat neil otstarbekam kaupa näidata . " </s> </p>
<p> <s> " Muidugi , " porises hertsog . </s> <s> " Nad on ju sellest ... vabariigist ! </s> <s> Mis siis ikka , eks lähme ! " </s> </p>
<p> <s> Kolm kaubitsejat kandsid tõesti veidi võõrapärast rõivastust , nende kübaraid ehtisid kollase-sinisekirjud suled , mida hertsog polnud kunagi varem näinud . </s> <s> Välja nägid nad tõesti nagu kaupmehed , ent van Bingeni terav silm tabas meeste hoiakus siiski midagi sellist , mida ta varem kaupmeeste juures märganud polnud . </s> <s> Nende silmades ei kilanud kasuahnus , nende rõivastus kõneles pigem kaalutletusest ja otstarbekohasusest kui uhkeldamisest ja suurejoonelisusest . </s> <s> Nad olid tulnud pika maa Cartnast muretsetud hobustega ja raske kaubavanker , millelt rautatud kirstud olid nüüdseks hoovinurka tõstetud , oli selle vahemaa kindlasti pikemaks venitanud . </s> </p>
<p> <s> Kui hertsog kaaskonnaga saabus , polnud mehed kirstudelt tõusnud , nad vestlesid ikka veel allasurutud häälel ja jäid siis tummalt van Bingeni uhket seltskonda silmitsema . </s> </p>
<p> <s> Kantsler Hilbrandt astus ette ja hüüdis : " Teie ees seisab Tema Kõrgus Milton van Bingen ! " </s> </p>
<p> <s> Selle peale ajasid mehed end püsti , vahetasid küsiva pilgu ja paljastasid siis pead . </s> <s> Nad ei kummardanud - muidugi , nad on ju vabariigist . </s> <s> Kolmest mehest olid kaks nooremad , üks juba hallipäine . </s> <s> Ilmselt see vanem oli ka nende juht , tema seisis keskel ja tema poole pöördusid nooremate pilgud , kui näis , et on tarvis tervitussõnu lausuda . </s> <s> Van Bingen tegi neile asjad lihtsamaks . </s> </p>
<p> <s> " Te tulete soovituskirjaga minu ustava sõbra ja truu alama Af Gelerti juurest Cartna linnast ? " </s> </p>
<p> <s> " Tuleme kirjaga ja Cartnast , kuhu saabusime üle mere Florensest , kuid me ei tea , mis on selle mehe nimi , kes selle kirjutas . </s> <s> Ta suhtus meisse väga tähelepanelikult ja nähes meie kaupa soovitas meil otsekohe teie juurde tulla . </s> <s> Samuti andis ta meile kuninglikku reisiraha , " vastas hallipäine mees . </s> <s> Ta kõne oli tõesti võõrapärane , ent täiesti arusaadav . </s> </p>
<p> <s> " Nii , nii , " sõnas hertsog , uurides pingsalt mehi . </s> <s> Siis pöördus ta äkki kantsleri poole : " Kas neile süüa on antud ? " </s> </p>
<p> <s> " Minu teada mitte , Kõrgus , " vastas Hilbrandt veidi kohmetult . </s> </p>
<p> <s> " Nad tulevad Cartnast Af Gelerti soovituskirjaga ja keegi pole neile veel süüa andnud ? " </s> <s> Hertsogi hääl kõlas karmilt . </s> <s> " Mis mulje peaks Bingen neile jätma , kui siin isegi nii pika maa tagant tulnud ränduritele kehakinnitust ei pakuta ? " </s> </p>
<p> <s> " Oleme hommikul keha kinnitanud , " üritas vanem mees väita . </s> <s> " Me pole üldsegi näljased ja ... " </s> </p>
<p> <s> " Aga mina olen , " ei lasknud hertsog tal lõpetada . </s> <s> " Isegi kui meie kaup katki jääb , ei saa te hertsog van Bingenit ihnuses ja väheses külalislahkuses süüdistada . </s> <s> Järgnege mulle ! " </s> </p>
<p> <s> " Aga meie kirstud ? " </s> </p>
<p> <s> " Neid valvatakse . " </s> </p>
<p> <s> Teel söögisaali , kui hertsogi hiiglaslik kogu tuiskas rautatud saabaste mürtsudes nälja sunnil kõige ees , seletas kantsler Hilbrandt , et see on Tema Kõrgusest eriline armulikkus ja lahkus kutsuda talle tundmatuid inimesi endaga einestama . </s> <s> Laua taha kutsus hertsog ainult oma poja Gino ja Hilbrandti , kolm ja kolm , nii on kõige parem . </s> <s> Neile kanti ette praevardal metssiga ja hautatud kanapoegi , vaagnaid trühvlite , kastanite ja valge leivaga , kanne veini ja siidriga , veel piima järele lõhnavaid värskeid juusturõngaid . </s> <s> Bingeni maad olid rikkad ulukite poolest , siin lokkasid lopsakad viinamarjaväljad , kasvas parim piimakari , punetasid õunaaiad . </s> <s> Aastasadu olid Bingenid seda hertsogkonda valitsenud ja liitnud endaga väiksemaid maaüksusi ümbruskonnas . </s> <s> Handridi ja kuningakojaga on Bingenid hoidnud alati viisakaid , ent oma tähtsust tunnetavaid suhteid , Bingenid on hoidnud omaette , nende valdused on nende riik , ja mis peamine , nende esiisad valitsesid seda maad varem , kui Handridis esimene kuningas välja kuulutati . </s> <s> Kõigis sõdades , mis kuningad on kaugetel maadel pidanud , on Bingenid vallutustes hoolsalt osalenud , siseriigis aga eelistanud kõrvaltvaatajaks jääda , kuni pole selgunud võitja , et siis õige poole pealejäämisele oma väärikas panus lisada . </s> <s> Jah , neid oli Handridis alati vihatud , kuid talutud , ja Bingenitel polnud põhjust Handridi teistmoodi suhtuda . </s> <s> Viimased viisteist aastat on isanda ja vasalli vahel valitsenud siiski veidi soojemad suhted , Milton andis oma õe Damara naiseks kuningale ja oleks seda teinud ka siis , kui Damara oleks olnud küürakas , lombakas või peletis . </s> <s> Aga Damara oli kuningriigi kõige kaunim naine . </s> <s> Paraku lastetu . </s> <s> Seda enam oli Milton van Bingen lootnud sekkuda vaidlusesse trooni pärast , kui temani jõudsid sõnumid Arasthavani ootamatust surmast . </s> <s> Otsekui maa alt oli kerkinud mingi sohiprints ja siis see värdjast vend , nüüdne kuningas Zmaiko , kel polnud troonile rohkem õigust kui Miltoni hagijal Lorettal . </s> <s> Ehk isegi vähem . </s> <s> Handrid klammerdus ainsa väädi külge , et mitte lubada tõusta van Bingenitel . </s> <s> Handrid , see vana kavalpea Agricol lootis , et ostis nad ära mingite tühiste krahvkondade kinkimisega . </s> <s> Narrid ! </s> <s> Ja veel suurem narr on too Zmaiko . </s> <s> Mõelda vaid , ta tühistab päruskirju , asendab maaisandaid oma talumatsidega , muudab ära seadused , tühistab läänivanded , asendab need mingi õiglaste omaga . </s> <s> Kuningas kaevab ju iseendale hauda ! </s> <s> Kelle poole siis veel , kui mitte Milton van Bingeni poole peavad pöörduma need alandatud krahvid , kes on ilma jäetud privileegidest , kellele on jäetud alles vaid tühised kübemed laekuvatest maksudest , kelle asemele on seatud mingi talurahvast põlvnev skvaier . </s> <s> Nendelt on võetud õigus münte vermida ja nad peavad kasutama ainult kuninglikke maksevahendeid , nende hõbeda ja kullavarud on viidud Handridi , kus nüüd ainult kuningas ise tohib münte lüüa . </s> <s> Nendel on miski lollakas puukujutis ja sõnad : " Õiglastelt õigus . " </s> <s> Siiski on kuningas veel tugev , ta maksab hästi oma sõjapealikele , ta maksab hästi skvaieritele , kes omakorda maksavad hästi maaisandate endistele sõjapealikele . </s> <s> Kuid mitte kauaks . </s> <s> Kuningas imeb oma raha Cartnast ja nüüd hammustab selle rasvase tüki pirukast hoopis Milton van Bingen . </s> </p>
<p> <s> Hertsogi hambad lõid valju raksatusega metssearibisse , rasva ja praemahla pritsis ta habemesse . </s> </p>
<p> <s> Hertsogi külalised piidlesid hiiglaslikke praetükke küll veidi umbusklikumalt , ent seda suurema isuga sõid Bingenite kuulsat ja mahlast juustu ja pehmeid kanapoegi , maitsesid heakskiitva ilmega punast veini ja veri valgus taas nende palgeisse . </s> </p>
<p> <s> " Jutustage ! " käskis hertsog liha täis suuga . </s> <s> " Hiljem vaatame teie kaupa , praegu jutustage ja sööge . " </s> </p>
<p> <s> Taas vahetasid mehed omavahel küsiva pilgu , vanem neist mekkis veel veini ja alustas siis : " Teie Kõrgus , ilmselt peate meid kaupmeesteks ja osalt on see tõesti nii . </s> <s> Meil on kaup , mida pakkuda , kuid oma elukutselt oleme me relvameistrid . </s> <s> Õigemini mina olen meister , Florense meister Delfino ja nii mõnedki lisaksid sinna veel sõna kuulus . </s> <s> Need kaks noormeest siin on minu sellid ja abilised - Burges ja Faenz . </s> <s> Kahjuks on meil praegu veel ka kolmas amet , me oleme põgenikud . " </s> </p>
<p> <s> " Viimasel ajal olen ma näinud palju põgenikke , " ütles van Bingen . </s> <s> " Tõsi , nad pole tulnud sealt teie Florensest , vaid meie oma maalt ja pole relvameistrid , vaid krahvid ja parunid . </s> <s> Jätkake . " </s> </p>
<p> <s> " Teie Kõrgus , " ohkas meister Delfino , " lubage küsida , kas te teate , mis on suurtükk . " </s> </p>
<p> <s> " Aga muidugi ! </s> <s> Nad on väga suured ja rasked , keerulised vedada , hirmus kallid ja tülikad , ent piiramistel on neist tihtipeale abi ... kui nad just kõige otsustavamal hetkel ise ei lõhke . </s> <s> Mul endal üks on , ehkki see puru , mis nad plahvatama paneb , see puru , teate küll , on vist otsa saanud . </s> <s> Üldiselt pole neist palju abi ... </s> <s> Cartnas , ma olen kuulnud , hoitakse neid vist ainult sellepärast , et kuninga tervituseks kõrvulukustavat mürinat teha . " </s> </p>
<p> <s> " Teil on täielikult õigus , Kõrgus , " kinnitas Delfino innukamaks muutudes . </s> <s> " Nägin oma silmaga Cartna sadama suurtükke , need on kohutavalt rohmakad ja vanamoodsad . </s> <s> Samuti on teil õigus , mis puutub nende riistapuude tülikusse ja kulukusse . </s> <s> Mina ja mu abilised oleme Florense , või õigem oleks vist öelda , et olime Florense parimad suurtükimeistrid . </s> <s> Meie tööd olid palju väiksemad ja nende laskevõime täpsem kui Cartna omadel . </s> <s> Meie ehitatud suurtükkidega on relvastatud Florense müürid ja neid on ostetud ka kaugemale . </s> <s> Kuid juba kolm aastat pole ma valanud enam ainsatki suurtükki . </s> <s> Põhjus oli lihtne - kuna kõigil olid need juba olemas , siis juurde polnud neid enam tarvis . </s> <s> Minu äri hakkas soiku jääma ning see sundis nuputama , kuidas teha väiksemaid suurtükke , mida oleks hõlpsam pika maa taha vedada . </s> <s> Aga kuna minu konkurendid sama asja kallal pead murdsid , siis tegelesin edasi veelgi väiksemate suurtükkide katsetamisega . </s> <s> Teiesugune kuulus sõjamees mõistab kindlasti , milline eelis on väiksemal suurtükil - vaenlane ei oska arvata , et te tema müüride alla suurtükkidega tulete , ta eeldab , et need on liiga kallid ja rasked , sestap on ta ette määratud kaotama , kui viiskümmend väiksemat kahurit , mida kakskümmend hobust kergelt veavad , äkki tema müüridesse parandamatud augud löövad . </s> <s> Kuid minu mõte jooksis veel edasi . </s> <s> Piiramisi ei tule meie ajal enam nii sagedasti ette ja kahureid ma juba oskasin valada . </s> <s> Mis siis , küsisin ma endalt , kui kogu sõjavägi varustada imeväikeste kahuritega ? </s> <s> Kui igal sõjamehel oleks relv , mida ta jaksab kanda , ja kui ta vaenlast nähes seab selle palge ja tulistab ? </s> <s> Enne kui väed kokku põrkavad , on pooled vaenlastest , kes ainult piikidega teie peale tulevad , turmtule all juba hukka saanud ! " </s> </p>
<p> <s> Hertsog van Bingeni suu järas liha üha aeglasemalt ja oma roalt rändasid ta silmad hoopis meister Delfino näkku . </s> </p>
<p> <s> " Ma ehitasin valmis säärase riistapuu , ja siis veel parema ja veelgi parema . </s> <s> Lõpuks , kui olin tulemusega rahul , astusin Florense rae ette . </s> <s> Ja mis te arvate , kas nad võtsid mind vastu tänusõnadega ? </s> <s> Ei ! </s> <s> Mulle öeldi , et mis siis saab , kui iga röövel hakkab sellise surmatoova riistaga mängima ? </s> <s> Kui kõik meie vaenlased end sellistega relvastavad ? </s> <s> Suurtükid seisavad paksudel müüridel , mille alla keegi ei ilmu , sest ei viitsi kahureid kaasa vedada , nii püsib rahu ja kõik on rahul . </s> <s> Meil on tublid amburid ja piigimehed , ütlesid nad mulle , ja sellest piisab . </s> <s> Ma vastasin : kõrged isandad , pange kümme amburit kümne harkpüssi vastu- nii ma oma leiutist kutsun - ja te näete ise , kes võitjaks jääb . " </s> </p>
<p> <s> " Ja siis ? " küsis van Bingen , unustades metssea ribitüki sootuks . </s> </p>
<p> <s> " Nad polnud nõus . </s> <s> Nad tahtsid ära võtta kõik minu joonised ja näidised . </s> <s> Tänu minu sellidele õnnestus meil põgeneda , et leiutist mõnele teisele valitsejale pakkuda . </s> <s> Meid jälitati , meil tuli oma leiutist ka inimeste peal järele proovida ja ma kinnitan teile , et ammunooltest laseb harkpüss tugevamalt , kaugemale ja asjaliku lahingurivi korraldamise puhul ka kiiremini . </s> <s> Tulime üle mere otsima riiki , kus valitseja on rohkem avatud uutele leiutistele . </s> <s> Jõudsime Cartnasse , sest olime kuulnud kuulsast kuningast Arasthavanist . </s> <s> Siin öeldi meile , et Arasthavani on surnud ja valitseb kuningas Zmaiko . </s> <s> Meid võttis vastu raehärra , kes kuulas meid ära . </s> <s> Me ei rääkinud talle , mis laadi relvi me täpsemalt pakume , ja väitsime , et me näitame neid ainult kuningale . </s> <s> Kuningas , vastas too härra , on vaene ega püsi troonil enam aastatki . </s> <s> Kuna me olevat dünastilistes küsimustes erapooletud , ütles ta , siis oleks puhtalt äriliselt palju kavalam oma leiutist pakkuda uuele kuningale , kes pealegi maksab meile kindlasti rohkem . </s> <s> Tema usaldusisik juhtus olema parasjagu linnas . </s> <s> Me sõitsime linna lähedale metsa , kus esitlesime talle harkpüssi . </s> <s> Too noor isand sattus siirasse vaimustusse , ta kirjutas selle kirja , palkas meile teejuhi , andis teeraha ja muretses vankrid . </s> <s> Rändasime mööda kõrvalteid ja enamjaolt öösiti , sest ei tohtinud kuninga meeste silma alla sattuda . </s> <s> Nüüd olemegi siin , Teie Kõrgus , kiidame teie külalislahkust ja põleme soovist teile harkpüssi võlusid näidata . " </s> </p>
<p> <s> Hertsog van Bingeni suu oli ammuli kukkunud , ta käsi veinipeekril tardunud . </s> <s> Kui isand Delfino jutu lõpetas , mälus hertsog tühjalt edasi , pilgutas siis äkki kiiresti silmi , otsekui mõnda imelist nägemust eemale peletades , ja kargas püsti . </s> </p>
<p> <s> " Hoovi ! </s> <s> Viivitamatult hoovi , ja näidake mulle oma harkpüssi ! " </s> </p>
<p> <s> Ja juba tuiskas hertsog saalist välja , jättes oma prae lõpuni söömata ; kantsleri mäletamist mööda polnud sellist asja varem küll juhtunud . </s> <s> Samuti jäi kantsler Hilbrandtile kauaks meelde harkpüssi esitlus lossihoovi tagasopis , kust kõik teenijad ja muu alamrahvas minema kihutati . </s> <s> Florense meistrite kirstud veeti sinna , külalised palusid veidi kannatust varuda ja asusid oma veidrate riistade kallale . </s> <s> Nad soovisid , et kuuekümne sammu kaugusel seataks üles märklauad , mida amburid tavaliselt kasutavad . </s> </p>
<p> <s> " Poleks paha , kui teil on mõned turvised , millest kahju pole , " lisas meister Delfino kummalise muige saatel . </s> <s> " Kinnitage need , palun , märklaudade külge . " </s> </p>
<p> <s> Kui kõik oli valmis , seisid kolm Florense meistrit üksteise selja taha , paari sammu kaugusele . </s> <s> Neil olid käes pikad raudtorud , mille tagumise otsa külge olid kinnitatud laiad puust kabad . </s> <s> Kaba ja toru vahel oli rauast S-tähe kujuline seadeldis , mis vabalt liikus ja mille ülemise osa küljes rippus sõlme keeratud nöör . </s> </p>
<p> <s> " Nüüd , kõrgeaulised isandad , " pöördus Delfino hertsogi ja tema saatjate poole , " oleme valmis esitlema harkpüssi , kõigi aegade hiilgavaimat leiutist sõjateaduses ! </s> <s> Me alustame ! </s> <s> Kõigepealt võtan ma näete siit õlal rippuvast nahkkotist selle väikese puust karbikese . </s> <s> Siia on valmis mõõdetud kaksteist annust püssirohtu . </s> <s> Ma võtan neist ühe ja valan toru otsast sisse , näete nii . " </s> </p>
<p> <s> Meister talitas oma sõnade järgi , sama tegid ka sellid Burges ja Faenz . </s> <s> Õppinud kätel ei kulunud toiminguks kuigi palju aega . </s> </p>
<p> <s> " Nüüd kõige tähtsam asi , " seletas meister Delfino õhinal edasi . </s> <s> " Kuul ! </s> <s> Need on valmis pandud teise kotti , näete , sellised väikesed tinast valatud ümarad kuulikesed , ja libistan ka selle toru otsast sisse . </s> <s> Seejärel võtan ma toru alla kinnitatud rammkepi ja tambin kuuli ja püssirohu oma kohale siin toru kabapoolses otsas . " </s> </p>
<p> <s> Kolm meistrit tampisid õpitud ja mõõdetud liigutustega kepiga toru sisemust , hertsogi kaaskond jõllitas neid , silmad punnis . </s> </p>
<p> <s> " Seni veel ei midagi erilist , mis ? " hüüdis Delfino . </s> <s> " Enam-vähem sama mis suurtükil . </s> <s> Aga vaadake edasi - nüüd puistame sellest pisikesest pudelist veel terakese püssirohtu sellele väikesele pannile siin tahtluku all . " </s> </p>
<p> <s> Nende sõnade saatel õngitses meister põuest pudeli ja puistas pulbrit S-kujulise raua all olevasse auku . </s> </p>
<p> <s> " Pange tähele seda väikest köiejuppi tahtluku küljes , see on süütenöör , mida on immutatud salpeetriga . </s> <s> Ma löön tulerauast tuld ja süütan nööri . </s> <s> Ja nüüd ... " </s> </p>
<p> <s> Florense meistrid kummardusid ja krabasid maast sinna varem valmis pandud puust hargikujulise otsaga toika . </s> <s> Isand Delfino toetas oma harkpüssi toikale ja suunas selle märklaudade poole . </s> <s> Süütenöör sisises ja tossas vaikselt , pildudes sädemeid . </s> </p>
<p> <s> " Ma olen valmis tulistama , ma näen vaenlast kuuekümne sammu kaugusel , ma sihin ja nüüd liigutan ma päästikut , see on see S-kujuline raud siin , süütenöör süütab pannil püssirohu , " hüüdis isand Delfino ja tema hääl mattus valjenevasse sädemeid pilduvasse sisinasse . </s> </p>
<p> <s> Seejärel kõlas pauk . </s> </p>
<p> <s> Kõmakas oli nii vali ja terav , et isegi kahurimüraga harjunud isandad ehmatusest võpatasid . </s> <s> Pauk raksatas vastu lossimüürilt , lõi kantsleri kõrvad lukku , kuid mitte niivõrd , et ta poleks kuulnud eemalt rauakolinat . </s> </p>
<p> <s> " Näete ! " karjatas isand Delfino . </s> <s> " Ma tabasin ! </s> <s> Ta on surnud ! </s> <s> Ruttu nüüd , mu poisid ! " </s> </p>
<p> <s> Meister haaras harkpüssi ja lasketoe ning oli kahe hüppega rivi viimane , ise juba uut tinakuuli torusse tampides . </s> <s> Noore Burgese harkpüss oli aga juba valmis , hargile toetatud , ja teine lask raksatas van Bingeni lossi iidsete müüride vahel . </s> <s> Metallikolin - ja kuuekümne sammu kaugusel lendas teine märklaud uppi ning , turvis vajus kahte lahte laiali . </s> </p>
<p> <s> " Ka tema tabas ! " röögatas isand Delfino . </s> <s> " Kaks vaenlast juba surnud ja mina , isandad , laen juba uuesti oma relva , et nüüd , kui ... " </s> </p>
<p> <s> Kolmas jõmakas , tossupilv , kolin ja märklaual lendas kiiver otsast . </s> <s> Teiselt poolt madalat müüri aedikust kostis koerte hirmunud klähvimine ja hobuste meeleheitlik hirnumine . </s> </p>
<p> <s> " ... </s> <s> Faenz on tabanud jälle , et asuda rivi etteotsa . </s> <s> Mul läheb veel hetk aega , kuni püssirohi süttib , ja nüüd ! " </s> <s> Neljas lask tabas märklauda . </s> <s> Õnnelik meister Delfino viipas oma sellidele , nad võtsid hertsogi ees valveseisangu , põrutasid harkpüssi kabaga vastu maad ja kummardasid , otsekui rändnäitlejad , kes lõpetanud etenduse . </s> <s> Rabatud hertsog ei suutnud midagi öelda , kui Delfino juba edasi seletas : </s> </p>
<p> <s> " Teie Kõrgus , kujutage vaid ette , et meie asemel on ühes salgas kuus korda kuus meest harkpüssidega . </s> <s> Ja nende kõrval veel kuus samasugust salka . </s> <s> Kolmkümmend kuus meest teevad esimese lasu , lähevad rivi lõppu laadima ja nende asemele astub teine rida . </s> <s> Teie vaenlaste peale paiskub lakkamatu tulerahe . </s> <s> Üle poole nendest on tinakuulide poolt puruks rebitud . </s> <s> Kui nad ükskord jõuavad laskuriteni , ründavad neid külgedelt piigimehed . </s> <s> Te olete lahingu võitnud enne , kui see on üldse alanud . " </s> </p>
<p> <s> " Juhul , kui vihma ei saja , " pomises rabatud kantsler endale habemesse , hakates tasapisi paugutamisest toibuma . </s> </p>
<p> <s> " Ainult nelikümmend kaheksa liigutust , " jätkas Delfino , kes neid sõnu tähele polnud pannud , " läheb tarvis harkpüssi laadimiseks . </s> <s> Tinakuulid läbistavad terasturvise , milleks ammunooled võimelised pole . </s> <s> Kas meil on au jääda ootama teie otsust ? " </s> </p>
<p> <s> " Ei , " sõnas hertsog van Bingen . </s> <s> " Ei , teil pole seda au . </s> <s> Teil ei pruugi oodata . " </s> <s> Kantsler kummardus oma isanda kõrva juurde ja sosistas midagi . </s> <s> Hertsog noogutas . </s> <s> " Ma võtan teid oma teenistusse . </s> <s> Kui kiiresti te neid valmistada suudate ? " </s> </p>
<p> <s> " Kui Teie Kõrgus annab meie käsutusse töökoja , kümmekond tislerit , relvaseppa ja lukumeistrit , kui meil on piisavalt pähkli- ja tammepuud , püssirohtu , salpeetrit , rauda ja tina ... siis kuu aja pärast hakkate neid saama kolm tükki seitsme päeva jooksul . " </s> </p>
<p> <s> " Te saate kolmkümmend meistrit ja ma tahan saada kümme relva seitsme päevaga . </s> <s> Teile tasutakse , " hertsog vaikis hetkeks ja muheles siis , " kuninglikult . " </s> </p>
<p> <s> Kahuripauk Cartna rannavärava tornist raksatas nii , et müürid värisesid . </s> <s> Kuuldus vilinat ja raske kivikuul plärtsatas mõnesaja sammu kaugusel vette . </s> <s> Kajakate ärev kriiskamine täitis torni , tuul rebis Marcose kübarat ja ta hoidis seda kahe käega peadligi . </s> </p>
<p> <s> Linnapea Balsamo vaid naeris . </s> </p>
<p> <s> Nad seisid rannavärava tornis sadama lääneküljel , kahuri ümber askeldasid kolm linnavahti ja veel kaksteist seisid poolkaares nende ümber , kõigil haljad hellebardid käes . </s> <s> Toimus peaproov ja kahuri laskevalmiduse ülevaatamine rae poolt , iidne tava , et kuninga igasügiseseks saabumiseks oleks kõik korras ja miski raadi alt ei veaks . </s> </p>
<p> <s> " Võimas ! " kordas Balsamo madal hääl . </s> <s> " Oh , kuidas mulle meeldib see riist , kasu temast suurt ei ole , aga pauk on võimas . </s> <s> Lööb kõrvad lukku , mis ? </s> <s> Kuningale peaks meeldima ? " </s> </p>
<p> <s> " Kuningas , nii praegune kui järgmine , on kindlasti rahul , " vastas Marcos . </s> </p>
<p> <s> " Seda loodan minagi . </s> <s> Hea töö , poisid , " hõikas Balsamo kahurisalgale . </s> </p>
<p> <s> Nad tulid tuule käest mööda treppi alla , vahtkonna ülem avas raske tammepuust ukse , kaksteist vahimeest järgnesid neile , kui Marcos ja Balsamo sisenesid arsenali , kus hoiti püssirohtu ja kuule . </s> <s> Neile näidati , et rohi on kuiv , kindlalt tünnides varjus ja kuulid kõik mõradeta . </s> <s> Nende valmistamine oli kiviraidurite gildi ülesanne , iga kuul pidi olema täpselt kaalutud , et see toru lõhki ei lööks ja ohutusse kaugusesse lendaks . </s> </p>
<p> <s> " Harva satun ma siia torni , " rääkis Balsamo , " aga alati meeldib mulle siin . </s> <s> Kuiv , soe , kord igal pool . </s> <s> Ja milline vaade merele ! </s> <s> Räägitakse , et hea ilmaga näeb siit laevu palju varem kui nemad Cartnat . " </s> </p>
<p> <s> " Kuidas see kindlaks on tehtud ? " küsis Marcos . </s> </p>
<p> <s> " Kuidas ? </s> <s> Mis , ah ? </s> <s> Kuidas see kindlaks on tehtud ? " pöördus Balsamo vahtkonna ülema poole . </s> </p>
<p> <s> " Laev peab sadamat nähes heiskama kauba- ja rahulipu , " vastas too kõigutamatult . </s> <s> " Hea ilmaga näeme me laeva juba palju varem , kui seal lipp heisatakse . " </s> </p>
<p> <s> " Nõndaks siis , " ohkas Balsamo . </s> <s> " Mere peal näeb kaugele , mitte nii nagu maal . </s> <s> Oleks ju tore , kui me saaksime siit näha Handridi ja teada , mida kuningas seal kavatseb . </s> <s> Aga ei . </s> <s> Me peame kasutama kullereid , ja mõnikord liiguvad nad liiga aeglaselt . </s> <s> Mõnikord ei jõua nad üldse kohale . </s> <s> Muuseas , sõber Marcos , kas teie truu Wil on juba Handridi jõudnud ? " </s> </p>
<p> <s> Küsimus tuli äkki ja Marcos oleks pidanud selleks valmis olema , linnapea käitumine oli täna kuidagi imelik , ülevoolavalt lõbus , samuti oli mõneti ebaharilik kutse tulla Rannavärava torni üle vaatama . </s> <s> See ei kuulunud Marcose kohustuste hulka . </s> <s> Siiski oli ta seda endale seletanud nii , et ta pole enam lihtsalt Marcos , raenõunik , vaid vend Kull . </s> <s> Ikkagi oleks Marcos pidanud valmis olema ja hetk varem tähele panema , et hellebardidega sõdurid hilju pingule tõmbusid ja katsid tema teed linnapeani ja ukseni . </s> <s> Stilett oli Marcosel alati põues , nüüd oli seda aga hilja kasutada . </s> <s> Peale tammepuust ukse , mille ees seisid kindlalt vahisõdurid , viis ruumist vaid üks uks väikesesse püsirohuhoidlasse . </s> <s> Kuid Marcos kogus end kiiresti . </s> </p>
<p> <s> " Ma ei tea , kus mu Wil praegu on , " vastas ta . </s> </p>
<p> <s> " Kas tõesti ? </s> <s> Minu andmete järgi saatsid sa ta Handridi . </s> <s> Vaid mõni tund pärast sulle ühte väga hästi teadaolevat üritust . " </s> </p>
<p> <s> Balsamo ei saanud teada , kuhu Wil oli teel olnud . </s> <s> Keegi võis teda teel kohata ja linnapeale ette kanda , jah , seda küll . </s> <s> Ent isegi juhul , kui Wil oleks kinni võetud , isegi siis poleks ta suud paotanud . </s> <s> Wil oli õiglane . </s> <s> Kinni võetud oleks ta aga ainult siis , kui ... kui Marcose vend Kulliks ülendamine oli olnud lõks . </s> <s> Mõttes kiristas Marcos vihast hambaid . </s> <s> Ta oli labaselt lõksu langenud . </s> <s> Tema , Marcos , ja lõksu ! </s> </p>
<p> <s> " Ma ei tea , kus Wil praegu on , " kordas ta siis . </s> <s> " Jah , ma saatsin ta ühe asjatoimetuse pärast linnast välja . </s> <s> Aga miks sa seda küsid ? " </s> </p>
<p> <s> " Mõned mu sõbrad kohtasid Wili maanteel , mis viib Cartnasse . </s> <s> Nad üritasid tema käest viisakalt küsida , et kuhu ta siis varahommikul nii suure rutuga teel on . </s> <s> Paistis aga , et Wilil oli tõesti väga , väga kiire . </s> <s> Neil tekkis väike rüselus . " </s> </p>
<p> <s> " Wilile ei meeldi , kui teda eksitatakse . " </s> </p>
<p> <s> " Hämmastav kokkusattumus - minule samuti mitte , " hüüatas linnapea . </s> <s> " Igatahes kujunes minu sõpradel Wiliga väga ebameeldiv jutuajamine , mis Wili jaoks võrdlemisi kurvalt lõppes . " </s> </p>
<p> <s> Püssirohukambrisse viiv uks avanes ja kaks meest astusid Marcose selja taha . </s> <s> Marcos lõdvestas lihased ja hindas vahemaad linnapeani . </s> <s> Ta ei jõuaks , vahisõdurid tõkestavad tal tee , ta ei jõuaks stiletti põuest välja tõmmata ja seda Balsamo kõrile suruda . </s> <s> Need mehed on valmis , neid on hoiatatud ja need kaks kõrilõikajat minu selja taga löövad mulle noa selga , kui hellebard mul varem kätt otsast ei raiu . </s> <s> Ma ei jõuaks . </s> </p>
<p> <s> " Isand Ronan , " noogutas Balsamo Marcose selja taha , " kas te ehk näitaksite raenõunikule oma trofeed ? " </s> </p>
<p> <s> Midagi kopsatas põrandale ja veeres Marcose ette . </s> <s> See oli Wili pea . </s> <s> Kuiv ja kollakaks tõmbunud , haisev , irevil hammastega , verine , üks silm välja torgatud . </s> <s> Vähemalt ühe mehe oma selja tagant võtab Marcos endaga kaasa , teadis ta nüüd , nii palju ta jõuab . </s> </p>
<p> <s> " See silm , " teatas Balsamo kahetseva näoga , " löödi välja lahingus . </s> <s> Ära muretse , Wil ei paotanud suud , ta võitles vapralt , aga nelja vastu ta ei saanud . </s> <s> Ainus võimalus teda peatada oli ta tappa . </s> <s> Kahjuks on see mõnikord tõesti ainus võimalus . " </s> </p>
<p> <s> " Mida sa minust tahad ? " küsis Marcos . </s> </p>
<p> <s> " Nii et läheme kohe asja juurde ? </s> <s> Kena , suurima heameelega . </s> <s> Jõudude paigutuse tegin ma sulle teatavaks juba eelmisel korral . </s> <s> Tõsi , siis ma ei lisanud , et sinust oli väga rumal mind rumalaks pidada ja arvata , et sinu salajased toimetused Cartnas märkamata jäävad . " </s> </p>
<p> <s> " Ma pole sind kunagi rumalaks pidanud . " </s> </p>
<p> <s> " Marcos , sa olid raenõunik , kes tegeles nende käsitööliste tsunftidega , kes gildidesse ei kuulunud . </s> <s> Sina pidid korraldama nende maksustamist ja skraade täitmist ja see on üldiselt amet , mis raenõuniku kukrut päris kenakesti täidab . </s> <s> Mõnisada tukatit kuus oleks ehk tõesti mulle märkamata jäänud . </s> <s> Aga seda oli ju palju rohkem ! </s> <s> Sa läksid gildide rahade ja raekassa kallale , sa korraldasid üsna nutikalt kopsakate summade kadumist . </s> <s> Sa olid kui hiir sahvris ja arvasid , et kass on end täis söönud ja magab . </s> <s> Lisaks korrapärastele maksudele kuningale läksid Handridi poole teele ka need rahad , mis üldiselt pidanuks raele jääma . </s> <s> Sinust oli rumal arvata , et ma ei märka , kuidas alates sinu linna ilmumisest hakkasid siin sündima kummalised asjad . </s> <s> Jah , sa olid mulle kasulik ja olid kasulik ka ühele teatavale seltskonnale , aga olud muutusid . </s> <s> Sinu varjatud tegevus kuningakoja heaks oli vastuolus nii Cartna privileegide , linnaõiguse kui ka tulevikuga . </s> <s> Ma tegin katse sulle aru pähe panna , aga tulemuseks oli - nagu ma kartsingi - Wili varahommikune sõit Handridi . </s> <s> Sa uskusid , et sul õnnestub mind edaspidigi alt vedada . </s> <s> Aga sa eksisid , Marcos , sa eksisid . " </s> </p>
<p> <s> " Mida , " kordas Marcos rõhuga , " sa minult tahad ? " </s> </p>
<p> <s> " Ma tahan sulle anda viimase võimaluse . </s> <s> Tahan sulle anda valiku . </s> <s> Sa kas jätkad näiliselt oma senist tegevust , oled endiselt Handridi salaagent ja kuninga käsilane ja saadad talle neid teateid , mida mina sulle ütlen , ning loomulikult valgustad mind ka kõigest , mida sa Zmaiko ettevõtmiste kohta tead ... </s> <s> Mind ja hertsog van Bingenit , muidugi mõista . </s> <s> Kui sa sellega ustavalt toime tuled , siis annan sinu üle kohtumõistmise hertsogi kätesse . </s> <s> Kui sa keeldud - aga ma tõesti ei tahaks , et sa keeldud - , siis oskavad need härrased sinu selja taga pistodaga üpris kiirelt ja vilunult toime tulla . </s> <s> Me oleme siiski sõbrad olnud , Marcos , ja omamoodi ma isegi austan sind . </s> <s> Seepärast luban sulle , et sured tõesti kiiresti ja valutult , ehkki mõned isandad , kel on vahel komme kanda punaseid maske - sa tead , keda ma silmas pean - , soovitasid teravate orkidega ratast ja ogalist raudvõru kaela ümber , kuni sul tekib tahtmine kõnelda . </s> <s> Ma laitsin selle mõtte maha - piinamise abil ei tekita ustavust . </s> <s> Nii et vali , Marcos , vali . " </s> </p>
<p> <s> Narr , mõtles Marcos . </s> <s> Sa kolmekordne täissöönud paks ja ilge narr ! </s> </p>
<p> <s> " Mu valik pole just kuigi suur , " ütles ta . </s> </p>
<p> <s> " Kahjuks oled sa ise end sellisesse olukorda mänginud . </s> <s> See on kõik , mis ma sinu heaks teha saan . </s> <s> Rae jaoks oled sa varas ja reetur . " </s> </p>
<p> <s> Aeglaselt tõstis Marcos käed külgedele , manas näole kahetseva naeratuse . </s> <s> Ta tajus kukla taga kerget hingamist , õhk puudutas ta kõrva , ta teadis , kus üks assassiin seisab . </s> <s> Marcos laiutas käsi , näidates oma abitust ja väljapääsmatut olukorda . </s> </p>
<p> <s> " Mida muud mul siis üle jääb , " sõnas ta . </s> <s> " Ma valin elu . " </s> </p>
<p> <s> Balsamo muigas peaaegu nähtamatult . </s> <s> " Seda ma lootsingi . </s> <s> Usu mind , see on meile kõigile kasulikum . " </s> <s> Mingi kergendus läbis ruumi . </s> </p>
<p> <s> " Kahtlemata , " vastas Marcos . </s> <s> " Kahtlemata . " </s> </p>
<p> <s> Tasakaal oli vasemal jalal , ta parem käsi liikus sujuvalt ja kiiresti rinna suunas , stileti käepide libises põuest pihku . </s> <s> Marcos ei pidanud end ümber pöörama , ta võis endale lubada käe õlavarrest väljaväänamist , sest seda ei lähe tal enam iialgi tarvis . </s> <s> Enne kui keegi jõudis midagi teha , kostis raksatus , stilett tungis ühele Wili tapjale kõhtu , rebestades selle kuni rinnakorvini . </s> <s> See oli ilus liigutus , jõudis Marcos veel mõelda , kui ma seda korrata suudaksin , siis tasuks see õiglastele õpetamist . </s> <s> Soe veri purskas talle vastu selga , vahisõdurid tormasid ta poole , hellebardid löögiks tõstetud . </s> <s> Aga mitte nemad ei tapnud Marcost , vaid teise mõrtsuka pistodalöök selga . </s> <s> Marcos vajus põlvili ja siis lajatas hellebard talle õlga . </s> <s> Hetke pärast oli kõik läbi . </s> </p>
<p> <s> Balsamo seisis ja vangutas kahetsevalt pead . </s> </p>
<p> <s> " Rumal , " pomises ta . </s> <s> " Kui rumal . " </s> </p>
<p> <s> Ta polnud siiski Marcost piisavalt hästi tundnud ja see tegi ettevaatlikuks . </s> <s> Vähemalt , mõtles Balsamo , ei jõudnud see nuuskur oma kuningale mingit sõnumit saata . </s> </p>
<p> <s> Aga Balsamo eksis . </s> </p>
<p> <s> Õuemarssal Dvaion ootas teateid Cartnast . </s> <s> Ta oli saatnud õiglased Marcose juurde iga hinna eest välja selgitama , kes oli see saladuslik võõramaa kaupmeeste kolmik , sest magister Trino kunstid polnud kangekaelse Af Gelerti keelepaelu valla päästnud . </s> <s> Igal päeval sooritas Dvaion palverännaku keldrisse , lasi krahvi enda jaoks üles turgutada , silmitses kerge põlglikkusega vangi kahte äraraiutud jalalaba ja esitas iga kord täpselt sama küsimuse . </s> </p>
<p> <s> Krahv vaikis või siis üritas Dvaionit kuidagi rämedalt solvata . </s> </p>
<p> <s> " Sa ei jäta mulle muud valikut , " sõnas Dvaion vangile ühel korral , kui magister Trino talle teatavaks tegi , et eluvaim hakkab krahvist lahkuma . </s> <s> " Ma pean siiski Damara siia tooma . " </s> </p>
<p> <s> " Ta ei tea midagi , " surus vang läbi hammaste . </s> </p>
<p> <s> " Aga sina tead . </s> <s> Kui sa teda vähegi armastad , siis säästad teda sellisest vaatepildist . </s> <s> Pealegi tuleks ka tema pärast sinu nägemist hukata ... </s> <s> Mõistad ? " </s> </p>
<p> <s> " Räpane jätis ... sina , sina ära räägi armastusest . " </s> </p>
<p> <s> Ukse taga seletas magister Trino Dvaionile veidi vabandaval näoga , et krahv tahaks juba surra , verekaotus on suur olnud ja nii palju valu korraga sunnib inimest mõtlema ainult sellest vabanemisele . </s> </p>
<p> <s> " Tõrksus on muutunud juba põhimõtteliseks asjaks . </s> <s> Harva , aga seda tuleb siiski ette . " </s> </p>
<p> <s> " Ole hea ja mõtle Damara jaoks midagi kavalamat välja , " palus Dvaion . </s> <s> " Midagi , mis mu vanu närve säästaks ja tolle libu kindlasti kõnelema sunniks . " </s> </p>
<p> <s> " Mul on üks väga elamusterikas nõeltekomplekt . </s> <s> Naisterahva keha on mehe omast vähem tundlikum ja seda tuleb menetleda eriti peenelt . " </s> </p>
<p> <s> " Jajah , " pomises Dvaion . </s> <s> " Midagi peent . </s> <s> Ma siiski loodan veel , et seda ei lähe tarvis . " </s> </p>
<p> <s> Ta läks oma ruumidesse , et mõelda . </s> </p>
<p> <s> Miks Marcos vaikib ? </s> </p>
<p> <s> Kus on Wil ? </s> </p>
<p> <s> Miks ei tule Cartnast ühtegi sõnumitoojat ? </s> </p>
<p> <s> Sisimas Dvaion teadis vastust , ent samavõrra nagu kibestunud elukogemus ütles talle , et see vastus on õige , sosistas alati võitjaks jäänud pool tema teadvuses , et kuni pole otseseid kinnitusi , võib alati loota . </s> </p>
<p> <s> Ta lasi kutsuda kuningliku muusikavalija Cordela ja palus tal oma valutavaid õlgu mudida . </s> <s> Keegi ei tee seda Cordelast paremini , isegi mitte lootustandev õiglasest tohter Zilvio . </s> <s> Jah , mõtles ta , meil on juba arst . </s> <s> Meil on juba andekaid sõjapealikuid ja mõisavalitsejaid . </s> <s> Aga seda kõike on veel vähe . </s> <s> Kui nad tahavad seda riiki valitseda õiglaselt , peab iga ametimees olema vandega õiglaste külge kinnitatud , alluma õiglaste seadustele . </s> <s> Ainult nii saab vennaskond kehtestada ja säilitada võimu , ainult nii on kõigel mõtet . </s> </p>
<p> <s> Kui Cordela lahkus ja Dvaion end paremini tundis , tõi Korl talle sooja hanemaksapasteeti ja Dormante küüslaugukringleid oliiviõlis . </s> <s> Dvaion maitses kringelid ja lootusrikkam pool temas pääses jälle esile . </s> </p>
<p> <s> Äkki Marcos ei tea veel midagi kindlat ? </s> <s> Äkki ta kogub veel andmeid ? </s> </p>
<p> <s> Ei , Marcos pole nii rumal . </s> <s> Marcos teab , saab suurepäraselt aru , et kui ma ütlesin , et asi on tähtis , siis see ka on tähtis . </s> <s> Ta ei vasta , sest ta ei saa vastata . </s> <s> Ja Marcos ei saa vastata ainult siis , kui ta on surnud , sest Marcos on õiglane . </s> <s> Miks võib Marcos surnud olla ? </s> <s> Ta on tapetud . </s> <s> Keegi on ta läbi näinud , üritanud teda ära osta , ta keeldus ja tapeti . </s> <s> Surm on ainus ahel , mis võib Marcost kinni pidada . </s> <s> Ükski vangitorn Cartnas pole piisavalt tugev tema kavaluse jaoks . </s> <s> Kes võis see mõrtsukas olla ? </s> <s> Kellel on Cartnas piisavalt võimu ja taiplikkust , et püüda lõksu Marcos ? </s> </p>
<p> <s> Ka Zmaiko teab seda , mõtles Dvaion . </s> <s> Ta kindlasti juba teab seda ja väldib minuga jutuajamist just sellepärast . </s> <s> Me oleme liiga kaua lasknud Balsamol oma plaane sepitseda . </s> <s> Vabalinn , häh ! </s> <s> Mis asi on vabalinn õiglaste kuningriigis ? </s> <s> Linnapea kirjutas alandlikult alla igal aastal üha suuremate maksude määramisele ja juba siis oleksin ma pidanud tema läbi nägema . </s> <s> Af Gelert , Balsamo ja Bingen on ühe keti lülid . </s> <s> Ja just sellises järjekorras me nad hävitamegi . </s> <s> Af Gelert sureb ise , Balsamo kõrvaldame me sügisese külaskäigu ajal Cartnasse . </s> <s> Balsamo ja need ülejäänud täissöönud linnaisad , kelle kohta Marcos on juba nimekirja koostanud . </s> <s> Linn võib mässama hakata , aga kas pole meie salgad juba surunud maha mässud Wiegeris , Vistras , Grimis ? </s> <s> Ja siis tuleb Bingeni kord . </s> <s> Me vallutame tema lossi , rüüstame külad ja põllud , toome ta Handridi ja ma lasen ta linnaväljakul neljaks raiuda ... </s> </p>
<p> <s> Dvaioni mõttejooksu katkestas Korl , kes teatas , et too vana libu Damara soovib õuemarssaliga kõnelda . </s> </p>
<p> <s> " Ta on reisiülikonnas , " lisas Korl . </s> <s> " Paistab , et ta asutab end kusagile rohelusse amelema . " </s> </p>
<p> <s> " Ma tahaksin enne teda Zmaikoga rääkida , " vastas Dvaion . </s> <s> " Kus ta on ? " </s> </p>
<p> <s> " Troonisaalis . </s> <s> Tema juurde tulid mingid talumehed ... " </s> </p>
<p> <s> Dvaion krimpsutas nägu . </s> <s> " Ja Damara on juba siin ? " </s> </p>
<p> <s> " Jah . " </s> </p>
<p> <s> Õiglaste pealik mõtles veidi . </s> <s> " Saada Zmaikole sõna , et ta tuleks kiiresti minu juurde , kui nendest künnimeestest lahti saab . </s> <s> Ja lase Damara siis sisse . </s> <s> Kuninga saabumine tulebki talle üllatusena . " </s> </p>
<p> <s> Korl pöördus minekule , kui Dvaion ta veel kord tagasi kutsus . </s> </p>
<p> <s> " Ja las Cordela kompab ta läbi . </s> <s> Nii igaks juhuks . " </s> </p>
<p> <s> Korl noogutas irvitades . </s> </p>
<p> <s> Teises lossitiivas , troonisaalis , asutasidki " künnimehed " end juba minekule . </s> <s> Nende kohtumine kuningaga , maarahva soost kuningaga , oli kujunenud oodatust lühemaks . </s> <s> Nad olid endise krahv Jacy maade talumehed , kellest vanemad mäletasid veel piisavalt hästi Blagomiri kangelastegusid . </s> <s> Uus krahv Jacy oli oma talupoegadele hea ja õiglane isand , valitses südametunnistuse järgi , vandus ka uuele kuningale truudust , kuid oli olnud üsna löödud Zmaiko esimestest sammudest . </s> <s> Talle saadeti skvaieriks keegi kaugelt Võhandmäelt pärit napi jutuga õiglane , kes kohe taludele suuremad maksud kehtestas . </s> <s> Nooremad ja tugevamad mehed nõuti krahvi sõjasalka ja see saadeti Grimi mässajaid maha suruma , samasuguseid talupoegi nagu nad isegi . </s> <s> Paljud pojad ei tulnud enam tagasi ning nüüd ilmusid saadikud ise kuninga juurde , et talle meelde tuletada nende austust tema isa vastu ja paluda alandlikult poegade eest hüvitust , sest skvaier oli nad selle palve peale pikema jututa minema saatnud . </s> </p>
<p> <s> Zmaiko kuulas nad ära , pidas lühidalt aru õuenõunike Smiczani ja del Terryga , ning teatas : </s> </p>
<p> <s> " Iga talu , kust hukkus vanem poeg , saab kotitäie otri . </s> <s> Tunnen teile poegade kaotuse pärast kaasa , aga ma ei saa igale talule maksta . </s> <s> Neil oli võimalus kas langeda või tulla tagasi saagiga . </s> <s> Kui ma teile maksan , siis peaksin maksma igale sõjamehe perele . " </s> </p>
<p> <s> Jaufer istus kuninga kõrval ja kirjutas kõik üles . </s> <s> Hiljem jäid sellest kohtumisest kroonikasse sõnad : </s> </p>
<p> <s> " Jacy maaisanda alamad ilmusid täna , sel ülikurval ja õnnetul päeval , oma kuninga ette , kes oli neid lahkelt siia kutsunud . </s> <s> Nad tulid , tänusõnad huulil , kiitsid kuningat õiglase valitsemise ja õnne eest , mis üle maa nüüd levib . </s> <s> Need olid needsamad mehed , kelle pojad olid langenud Grimi mässajate vastu vapralt võideldes ja kuningas tahtis neile teha ustavuse eest kingituse . </s> <s> Heldelt kinkis ta meestele toidumoona , et kuidagi nende rasket kaotust korvata . </s> <s> Talumeeste ülistustel polnud otsa ega äärt . " </s> </p>
<p> <s> Talumehed aga lahkusid masenduses ja vaikides . </s> <s> Ainult üks neist pomises lossigaleriis teisele : " Olgu ta pealegi maarahva soost , aga kui troonile saab ... </s> <s> Lõpuks pole mingit vahet , mina pean põllul koogutama ja makse maksma , aga ükskõik milline valitseja on ikka ja ainult röövel ja tema riik üks röövlijõuk . </s> <s> Pole kunagi teistmoodi olnud ja ei saagi olema . " </s> <s> Ja ta sülitas galerii värvilisele aknale . </s> </p>
<p> <s> Damara oli sel päeval oma hommikuse kümbluse ajal olnud väga vaikne . </s> <s> Kui kolm kammerneitsit teda pesid ja kreemitasid kallite välismaa salvidega , lausus ta neile tavaliselt õpetussõnu , juhendas , vaatas end pidevalt peeglist . </s> <s> Ja siis valis pikalt rõivastust . </s> <s> Täna aga oli kuninganna vaikne , ei lausunud sõnagi , enne kui ta oli kuivatatud . </s> </p>
<p> <s> " Milline kleit , emand ? " küsis üks neiu . </s> </p>
<p> <s> " Mitte kleit , " nähvas Damara mõtisklusest ärgates . </s> <s> " Tooge mulle mu jahiülikond . " </s> </p>
<p> <s> " Kas emand siis suvatseb täna ... " alustas tüdruk uuesti , kuid Damara pilk sundis ta vaikima . </s> </p>
<p> <s> Milleks mulle enam kleidid ja puudrid ja lõhnaveed , mõtles Damara , milleks ? </s> <s> Kelle jaoks end ehtida ? </s> </p>
<p> <s> Dvaioni jaoks , sosistas teadvuses mürgine mõte . </s> <s> Selle vana mõrtsuka jaoks , kelle jaoks siis veel ? </s> <s> Jahiülikond sobibki väga hästi , see näitab kõige paremini mu rühti , kõnnakut ja puusi ning kaelust ma muidugi kinni ei sõlma ja vesti jätan eest lahti . </s> <s> Las imetleb . </s> </p>
<p> <s> Ta lasi tüdrukutel end riietada , saatis nad siis minema ja istus peegli ette , sirutas pikad sõrmed välja , vaatas heakskiitvalt nende kauneid lakitud küüsi ja kalliskividega kaetud sõrmuseid . </s> <s> Damaral oli viis sõrmust , kolm paremas käes ja kaks vasakus . </s> <s> Igaüks neist maksis terve varanduse . </s> <s> Kolm neist oli kinkinud Arasthavani , ühe tema vend Milton van Bingen ja ühe tema Jerom Af Gelert . </s> </p>
<p> <s> " Ah , krahv , krahv , " ohkas Damara ja tundis , kuidas süda valust võpatas . </s> <s> Nad ei tea , mõtles ta , et mind siin lossis ikka veel austatakse ja armastatakse . </s> <s> Nad arvavad , et siin saab midagi sündida minu teadmata . </s> </p>
<p> <s> Kui Af Gelert oli Damara sängist tõusnud , viimast korda suudelnud ta rindu ja siis lahkunud , et minna Cartnasse , oli Damara talle kohe ühe endise Arasthavani toapoisi järele saatnud . </s> <s> Ta ei saanud enne rahus hingata , kui teadis , et Af Gelert on õnnelikult lossist lahkunud ja tema tuline ratsu maanteel tolmupilve üles keerutanud . </s> <s> Ta on sõjamees ja aadlik , tal on kuningriigi parim ratsu , ta oskab end kaitsta . </s> <s> Aga ainult seal - väljaspool neid reetmistest ja vandenõudest pakatavaid müüre . </s> <s> Lossis on ta Dvaioni ja Zmaiko võimu all . </s> <s> Toapoiss oli näinud , kuidas Dvaioni mehed krahvi sisse piirasid ja siis too " õuemarssal " ta keldrisse juhatas . </s> </p>
<p> <s> Kuhu nad ta matsid ? </s> </p>
<p> <s> Või keerasid lihtsalt kaltsudesse ja uputasid tiiki ? </s> </p>
<p> <s> Kas nad tõesti on nii rumalad ja mõtlevad , et Damara ei tunne Af Gelerti hobust , kes ikka veel lossi tallis seisab ja peremehe järele nukrutseb ? </s> </p>
<p> <s> Naine silmitses veel kord oma pikki sõrmi ja sõrmuseid . </s> <s> Nende eest palkab ta sõjaväe ja tuleb koos vennaga tagasi , oh kindlasti tuleb ta veel tagasi , aga praegu pole tal siin lossis enam midagi teha . </s> <s> Nüüd on ta üksi . </s> </p>
<p> <s> " Kas te lähete üksinda , emand ? " küsis toaneitsi suuri silmi , kui Damara oma toast väljus . </s> </p>
<p> <s> " Jah , ma lähen üksi . " </s> </p>
<p> <s> Mul pole õigust sind kaasa võtta , kallike , lisas ta mõttes , kui sammus uhkelt läbi võlvkäigu galerii poole , sundis näole naeratuse , noogutas rõõmsalt õukondlastele tervituseks , nautis pilke , mis tema kehakuju ja kaunidust imetlesid . </s> <s> Jah , ma lähen üksinda , aga ma tulen veel tagasi . </s> </p>
<p> <s> Damara sädeles sel käigul , roheline jahiülikond oli kui kauneim ballikleit , naeratus ta näol muretu ja soe . </s> <s> Sisimas oli Damara külm kui jää , kõik mõtted keskendunud vaid ühele . </s> </p>
<p> <s> Dvaioni vastuvõtutoas pidi ta veidi ootama , siis tuli ootamatult kuninglik muusikavalija , too Zmaiko armuke , kelle pärast Agnes nii kibedaid pisaraid peab valama . </s> <s> Damara vihkas neid kõiki . </s> <s> Kindlasti oli ka Arasthavanil naisi olnud , peale Kandise , kes oli ju enne Damara aega , kuid kuningal oli piisavalt väärikust ja austust oma abikaasa vastu , et teda mitte avalikult alandada . </s> </p>
<p> <s> Cordela silmitses endist kuningannat viivuks , tundus , et isegi veidi imetlevalt ja sõnas siis : </s> </p>
<p> <s> " Õuemarssalil on liigesevalu , emand . </s> <s> Ta ruumid on köetud ja kindlasti hakkab teil selles mantlis palav . </s> <s> Lubage ma aitan teid . " </s> </p>
<p> <s> Kergelt noogutades Damara nõustus , õnnitledes end mõttes ettenägelikkuse eest . </s> <s> Ta sõlmas rinnalt lahti paela ja sirutas käed pikalt üles , pani peod pea kohal kokku . </s> <s> Cordela lükkas oma käed kuninganna mantli alla , libistas nendega üle ta puusa ja vöökoha , siis üle rinna , veendudes , et seal on tõesti ainult kuldketi otsas rippuv medaljon . </s> <s> Seejärel neiu kummardus ja kiiresti kompasid ta käed ka Damara jalgu , vaevumata selleks tegevuseks ühtegi vabandust tooma . </s> </p>
<p> <s> " Minge , " lausus ta siis . </s> <s> " Dvaion ootab teid . " </s> </p>
<p> <s> " Aitäh , mu armas , " viskas Damara üle õla . </s> </p>
<p> <s> Dvaion tõesti ootas teda , oma tavapärase lihtsa vammuse asemel oli ta selga tõmmanud kuldneetidega karusnahkse vesti ja riputanud kaela marssali ametimärgi . </s> <s> Korl seisis ta tooli taga , Damara sisse astudes toetas õiglane vanameest , et too saaks endisele kuningannale vääriliselt vastu minna . </s> <s> Dvaion tõusis raskustega , vaevaliselt ja teesklemata , kuid juba jalgadel , raputas Korli käe randmelt ja liipas Damara poole , korstulisel näol avalaim ja siiraim naeratus . </s> </p>
<p> <s> " Kuninganna ! </s> <s> Milline au , milline au ! </s> <s> Ja milline rõõm vanale ja haigele mehele ! </s> <s> Te peaksite mu südamele mõtlema , teid nähes kipub ta lööke vahele jätma . " </s> </p>
<p> <s> Dvaion seisis nüüd Damara ees , temast pea jagu lühem , lõhnas sadade maarohtude , küüslaugu , oliiviõli , karusnaha ja vanaduse järele . </s> <s> Ta kuivetunud kronksus käed embasid naist , Damara pidi veidi pead langetama , et vanamees saaks huultega kolm korda ta põski puudutada . </s> </p>
<p> <s> " Te meelitate mind , õuemarssal , jätke , olen nagu teiegi vaid üks vana inimene , kelle jaoks kirglikud südametuksed on vaid kaugete nooruspäevade nõrk kaja . " </s> </p>
<p> <s> " Siiski , siiski , mu armas , juba mu süda murdubki , nähes teid reisiülikonnas . </s> <s> Kas kavatsete meid maha jätta ? " </s> </p>
<p> <s> Dvaion pakkus naisele oma rannet , mis küll pingutusest ja naise lähedusest värises , kuid siiski suutis täita oma rüütlikohust ja Damara toolini juhatada . </s> <s> Kui naine oli istet võtnud , Dvaion kummardas ja istus siis tema vastu . </s> </p>
<p> <s> " Ma tulin tõesti paluma teie nõusolekut , et õukonnast ajutiselt lahkuda , " sõnas Damara . </s> <s> " Mul polnud südikust kuningat tähtsate riigiasjade juures segada , nii tulingi teie juurde . " </s> </p>
<p> <s> " See on teie loss ja teie riik , armulisim , " vastas Dvaion . </s> <s> " Te ei pea kelleltki lahkumiseks luba küsima . " </s> </p>
<p> <s> " Viisakusest siiski . " </s> <s> Damara istus sirgelt , rinnad ette lükatud , ning märkas vanamehe pilku peatuvat just seal , kus see pidigi . </s> <s> Peente lõhnavete hõng pidi Dvaionil veel siiani sõõrmeis olema ja ehk peletas ta oma mõtteist eemale ka Damara puusade puudutust . </s> <s> " Ei saa ma ju niisama lihtsalt lahkuda , kellelegi sõna lausumata . " </s> </p>
<p> <s> Dvaion noogutas ja hingas sügavalt kähisedes . </s> <s> " Ma loodan , et te ei jäta meid kauaks ? " </s> </p>
<p> <s> Nüüd viskas Damara kiire pilgu Korlile ja näis kõhklevat . </s> <s> " Minu ärakäigu asjaolud on võrdlemisi tundlikud ... eriti naisterahva jaoks . </s> <s> Mitte et ma sooviksin neid teie eest varjata , aga ... " ja ta vaikis ebalevalt . </s> </p>
<p> <s> " Korl , " viipas Dvaion peaga . </s> <s> " Mine . </s> <s> Ma annan sulle märku , kui sind vajan . " </s> </p>
<p> <s> Korl lahkus toast , kuid põikas kohe madalast uksest sisse , et seina uuristatud salakäiku mööda seinavaiba taha tagasi jõuda . </s> <s> Sealt ei saanud näha , küll aga kuulda ja vajaduse korral võinuks ta hetkega toas tagasi olla . </s> </p>
<p> <s> Kui nad omavahele olid jäänud , sõnas Damara : " Ma tänan teid , õuemarssal , see oli teist väga vastutulelik ja suuremeelne . </s> <s> Igal naisel on asju , mida ta võib usaldada vaid kõige lähedasematele ja kindlamatele inimestele , teades , et tema saladus sinna ka jääb . " </s> </p>
<p> <s> " Mis te nüüd , panete mind tundma , nagu ma pressiksin teilt midagi välja . " </s> </p>
<p> <s> " Ei , ei , ma saan aru , et te peate teadma ... " </s> </p>
<p> <s> " Ainult riiklikust vajadusest lähtuvalt , teie enese julgeoleku huvides . " </s> </p>
<p> <s> " Jah , muidugi , ma mõistan . </s> <s> Kõigepealt , õuemarssal , ma olen murest murtud . " </s> <s> Jah , Damara oli . </s> <s> Ta ei pidanud teesklema ega näitlema , need olid tõelised pisarad , mis naise silmisse kerkisid . </s> </p>
<p> <s> " Teie , ja mured , mu armas ! " </s> <s> Dvaion laiutas jõuetult käsi . </s> </p>
<p> <s> " Südamemurest . </s> <s> Ent las ma jutustan teile . </s> <s> Kindlasti pole teie tarkadele silmadele märkamata jäänud , et ma suhtun noorde Af Gelertisse väga hoolivalt ... ja õrnalt . </s> <s> See tunne , õuemarssal , on minu suureks rõõmuks vastastikune . </s> <s> Krahv on teinud mulle ettepaneku , ja ehkki ma seni vastanud pole , oleme tihti kujutanud ette õnnelikku jõudeaega Capenmoris , minu mägimõisas , eemal õukonna saginast , ainult teineteisele pühendunult . </s> <s> Üle viieteistkümne aasta olen ma veetnud Handridis , ent nüüd igatseb mu süda mägede vaikust ja rahu armastatud inimese kõrval . " </s> </p>
<p> <s> " Te tõesti murrate mu südame , " ähkis Dvaion . </s> </p>
<p> <s> " Seal , Capenmoris , elab üks kuulus tark , Vangelis on tema nimi , ja räägitakse , et tema võib ka viljatule naisele , kes kõik lootused ammu kaotanud , selle tagasi anda . </s> <s> Ta oskavat keeta rohte , mis ... </s> <s> Oh , te saate isegi aru . </s> <s> Mul pole last , ent mis on vanaduspõli ilma lasteta . " </s> </p>
<p> <s> Damara silmist voolasid pisarad , ta pühkis need ära ja rääkis edasi . </s> <s> " Mu ustav Af Gelert lahkus lossist nädalapäevad tagasi , et see mees üles otsida . </s> <s> Siis - kui Vangelis nõustub - lubas ta minu järele saata . </s> <s> Aga liiga palju aega on möödunud , ma pole krahvist sõnagi kuulnud . </s> <s> Ja enam ei suuda ma siin käed rüpes istuda , otsustasin sadulasse hüpata ja sõita ise Capenmori . </s> <s> Selline on minu lugu ja saladus , õuemarssal . " </s> </p>
<p> <s> Dvaion peaaegu uskus teda . </s> <s> Peaaegu . </s> <s> See ei olnudki nii raske . </s> <s> Muidugi oli Damara vandenõus van Bingeni ja Af Gelertiga , ent kas ei võinud krahv ka Damarat petta , Capenmori asemel hoopis Cartnas käia ... lubanud armutõotusi ja kallistusi . </s> <s> See oli võimalik . </s> <s> Ja miks peakski Damara iga hetk vaid troonile mõtlema , ta võis tõesti igatseda last ja uut abielu . </s> <s> Tõepoolest võis , ning need pisarad ta silmis olid ehtsad . </s> <s> Muide , suurt tähtsust sel pole , niikuinii ei kao Damara kuhugi , Korl korraldab , et teda jälitatakse ja igast ta sammust ette kantakse . </s> <s> Muidugi võib ta minna . </s> </p>
<p> <s> Dvaion tõusis , käed avali , et naist emmata . </s> <s> Naise hurm oli viivuks vanamehest võitu saanud . </s> </p>
<p> <s> " Kõigest südamest soovin teile edu ja õnne , mu armas . </s> <s> Kui saan teid kuidagi aidata ... </s> <s> Soovite , lasen oma meestel Af Gelertit otsida ? " </s> </p>
<p> <s> " Ei , aitäh . </s> <s> Minu heaks olete teie juba küllalt teinud . </s> <s> Pealegi on asju , mida naine , armastav naine , saab ainult ise teha . " </s> </p>
<p> <s> Nad embasid , peaaegu südamlikult ja hoolitsevalt , peaaegu . </s> <s> Dvaioni käed puudutasid Damara õlgu , naine põimis enda omad vanamehe seljale . </s> <s> Ta parema käe pikad sõrmed tõmbusid rusikasse , nimetissõrmes oleva kuldsõrmuse siseküljele kinnitatud imepeen nõel välgatas nende vahelt peaaegu nähtamatult . </s> <s> Nõel oli pikk ja sõrmi kõverdades muutus selle tera otsekui imepisikeseks mõõgaks . </s> <s> Kättemaksumõõgaks . </s> <s> Damara käelihased tõmbusid hetkeks pingule , ta võttis hoogu ja surus siis nõela läbi Dvaioni vesti tema abaluu alla . </s> </p>
<p> <s> Vanamees võpatas kogu kehast ja ta suust pääses valuoie . </s> </p>
<p> <s> " Mis on , õuemarssal ? </s> <s> Nihestasite end ? " </s> <s> Damara tõmbus temast veidi eemale , näol taas kannataja naise imearmas ilme . </s> </p>
<p> <s> Vanamehe tuhmkollakas näonahk oli järsust valuhoost surnukahvatuks muutunud . </s> <s> Ta pilgutas kiiresti silmi , kuid suutis end koguda . </s> </p>
<p> <s> " Vanad liigesed ... </s> <s> Ma ei tohiks enam noori neide emmata ... </s> <s> Süda ... " </s> <s> Ta vajus tagasi tooli . </s> <s> Ootamatu valu oli üle läinud , sama kiiresti , nagu oli tekkinud . </s> <s> Mis see oli ? </s> <s> Dvaion oli segaduses , midagi sellist pole temaga varem juhtunud , sellist valu ta ei mäletanud . </s> <s> Surmakramp ? </s> </p>
<p> <s> " Te lubate mul lahkuda ? " </s> </p>
<p> <s> " Jaa-jaa , minge , " kähises Dvaion . </s> <s> " Minu parimad soovid ... teile teele kaasa . " </s> </p>
<p> <s> " Te peate puhkama , " soovitas Damara võidujoovastusnaeratust alla surudes . </s> <s> " Peate puhkama , kaua . " </s> <s> Kaua-kaua , igavesti . </s> </p>
<p> <s> Naine taganes ukseni ja kummardas . </s> <s> Vana mees vedeles poollamavas asendis toolil , hingeldas , pilgutas kiiresti silmi . </s> <s> Damara avas ukse ja libises vastuvõturuumi , haaras mantli , ei vaadanud Cordela poolegi ja väljus . </s> </p>
<p> <s> Ta on kätte maksnud . </s> <s> Vabaduseni on veel kaks võlvkäiku , trepp , eesruumid , väravasaal , hoov , tall ja lossimüür . </s> <s> Damara samm kiirenes , ta südames leegitses metsik joovastus , kuid ta sundis end astuma . </s> <s> Ei , ta ei tohi joosta , nii palju tal aega on . </s> <s> Talle kummardati ja naeratati koridoris , ent nüüd tuiskas Damara õukondlastest kiiresti mööda . </s> <s> Jäägu need tallalakkujad pealegi siia , tema tuleb veel tagasi ja klaarib siis nendega arved . </s> <s> Siis , kunagi , teine kord . </s> <s> Damara lausa lendas trepist alla , vahisõdurid saatsid teda imestust täis pilguga . </s> <s> Handridi lossi väravad avanesid tema ees , edasi , seal on tall ja vabadus ! </s> </p>
<p> <s> Tallmeister juba ootas kuningannat Af Gelerti saduldatud hobusega , loom tundis ta ära ja tervitas nukra hirnatusega . </s> <s> Too naine polnud pärisperemees , küll aga lõhnas vähemalt mõnikord tema järele . </s> </p>
<p> <s> " Kõrgeausus läheb üksi ? " ei uskunud tallmeister oma silmi . </s> </p>
<p> <s> " Üksi , Mauriz , üksi , ja aitäh sulle kõige eest . " </s> </p>
<p> <s> Juba oli Damara sadulas , keset hoovi andis ta kannuseid , ratsu kabjad klõbisesid munakivisillutisel . </s> <s> Ta ei mõelnud Dvaionile , nägi enda ees ainult allalastud väravaaparelli ja selle ees kuninglikes värvides sõdureid . </s> <s> Ta jõuab . </s> </p>
<p> <s> Kui uks Damara järel sulgunud oli , lebas Dvaion endiselt toolil , nägu kaetud külma higiga . </s> <s> Mis minuga toimub , ei mõistnud ta . </s> <s> Mingi jäine kämmal liigub mu sees , kammitseb veresooni , külmutab . </s> </p>
<p> <s> " Korl , " kähises ta . </s> </p>
<p> <s> Õiglane oli hetkega ruumis . </s> <s> Ka Cordela astus sisse , silmitsedes jahmunult Dvaionit . </s> </p>
<p> <s> " Sul on halb ? " </s> </p>
<p> <s> " Ma ei tea ... " </s> <s> Sõnad tulid nii vaevaliselt üle Dvaioni huulte . </s> <s> Korli ja Cordela kujud muutusid häguseks ja uduseks , ta ei näinud enam selgesti . </s> </p>
<p> <s> " Ma kutsun Zilvio , " ütles Cordela . </s> <s> " Sa oled ju haige ! </s> <s> Mida see nõid sinuga tegi ? " </s> <s> Neiu sõnades kõlas halvasti varjatud hirm . </s> </p>
<p> <s> " Damara ... </s> <s> Kallistas mind ... </s> <s> Valus ... " </s> </p>
<p> <s> Cordela raputas pead . </s> <s> Ei , see ei võinud olla nii kirglik kaisutus , et Dvaioni süda rõõmust puperdama oleks hakanud . </s> </p>
<p> <s> " Mine , " käskis Cordela Korli , " too Zilvio siia , " ja hüüatas , nähes Korli kahevahelolekut : " Mine juba , ruttu ! " </s> </p>
<p> <s> " Mul on juba parem , " ähkis Dvaion ja üritas end toolil istuli ajada . </s> <s> Näis nagu oleks ta valuhoost tõesti üle saamas , korraks ta nägu selgis , kuid siis algasid jälle värinad . </s> <s> Ta õlg hakkas kergelt tõmblema , siis lõug ja parem käsi . </s> <s> Mõnda aega viskles Dvaion krampides . </s> </p>
<p> <s> " Nõid , libu , " sisistas Dvaion siis äkki raevunult , " kägistan ära ... " </s> <s> Ta oli aru saanud , ta üritas end püsti ajada , aga oli juba hilja . </s> <s> Mürgitatud nõela torkest abaluu alla levis surm üle kogu ta keha . </s> </p>
<p> <s> Cordela ei jäänud ootama , Zilvio on arst . </s> <s> Kui siin midagi päästa annab , siis Zilvio teeb seda . </s> <s> Cordela sööstis välja , rabas kaasa pistoda , jõudes igatsevalt oma ammule mõelda . </s> <s> Ta jooksis läbi koridoride , paiskas kellegi pikali . </s> <s> Pikk ja tobe kleit takistas jooksmist , lipendas jalge vahel . </s> <s> Keegi karjatas , pole just igapäevane , et verd täisvalgunud silmadega kuninglik muusikavalija , haljas torkeriist käes , mööda võlvkäike tormab . </s> </p>
<p> <s> Cordela jõudis lossihoovi samal hetkel , mil sadulas Damara väravani . </s> <s> Kogu jõudu kokku võttes röögatas Cordela : " Ärge laske ! </s> <s> Pidage ta kinni ! " </s> <s> Ta kukkus , lõi põlve vastu kivisid ära , tõusis ja tormas edasi . </s> </p>
<p> <s> Väravani jõudnud Damara nägi vahisõduri kimbatust . </s> <s> Damara oli kuninganna , mis sest , et endine , ja kuidas pidi mees teda kinni pidama . </s> <s> Keegi pole vastavat käsku andnud , ning too meeletus raevus tormav kaunitar , isegi kui ta on kuninga armuke , ei saa ju nõuda , et ta tapri Damara ette lükkaks . </s> </p>
<p> <s> " Pidage ta kinni ! " karjus Cordela veel . </s> <s> Kõik toimus väga kiiresti . </s> <s> Vahisõdurid jooksid tornist välja , et kisa põhjust näha . </s> <s> Hoovi poolt tormas Korl , õuemarssali adjutant , väga tähtis mees , ja tema käske võiks juba täita , kui ta suudaks midagi selgelt öelda , mitte ainult röökida nii hirmsa häälega . </s> <s> Uhkel valgel ratsul väravani jõudnud kuninganna oli aga siiski sunnitud veidi hoogu pidurdama , sest sinna oli kogunenud juba kümmekond vahti . </s> <s> Damara tiris ratsmeid ja pöördus sadulas , et lähenevat Cordelat näha . </s> <s> Neiu oli pistoda tõstnud , ilmselt tahtis ta jooksult kuningannat tabada . </s> </p>
<p> <s> " Kaitske mind ometi selle hullu eest ! " hüüdis Damara . </s> </p>
<p> <s> " Võtke ta kinni ! " röökis Korl eemalt . </s> </p>
<p> <s> Kes , keda kinni võtta , keda kaitsta ? </s> <s> Salgaülem ei saanud midagi aru . </s> <s> Peale selle , et tema vahikorral ajal ei pussitata lossihoovil kuningannasid . </s> <s> Damarat oli ta tundnud juba kümme aastat , see oli lõpuks ju Arasthavani enda naine . </s> <s> Löögiks hoogu võtnud Cordela leidis end salgaülema raudsest haardest . </s> <s> Damara istus sadulas siinsamas , Cordela rabas pistodaga , kuid see põrkas vaid mehe randmekaitse vastu . </s> </p>
<p> <s> " Ta mürgitas ... " kisendas Cordela sõduri haardes viseldes , " mürgitas Dvaioni , reetur ! " </s> </p>
<p> <s> " Oh , kas tõesti ? " hüüatas Damara . </s> <s> Välkkiirelt kummardus ta sadulas , käsi kõverdus taas rusikasse , nähtamatu imepeenike veripunane nõel sõrmede vahel , kallutas Damara end Cordela poole ja sirutas käe ette , mitte lööma , vaid torkama . </s> <s> Nõel tabas Cordelat paremasse silma . </s> </p>
<p> <s> Vahisõdur ei saanud midagi aru . </s> <s> Hetk enne , kui Cordela meeletust valust karjatas , puudutasid Damara punased pringid huuled sõduri suud . </s> <s> See oli kõige kirglikum ja kuumem suudlus , mis mees iial saanud , ehkki kestis vaid viivu ja jäi talle meelde elu lõpuni , mida polnudki enam kauaks . </s> </p>
<p> <s> " Hüvasti , Brom , " sõnas Damara ja kannustas taas hobust , vahisõdurid hüppasid ta teelt eest ning uhke valge ratsu sööstis vallikraavist üle , vabadusse . </s> </p>
<p> <s> Valust kisendav Cordela vajus kohale jõudnud Korli käte vahele . </s> <s> Enne , kui Korl jõudis endale hobuse nõutada ja õiglastega kuningannale järele kapata , oli Damara juba teel linnavärava poole . </s> </p>
<p> <s> Sealgi sai valvur unustamatu suudluse . </s> </p>
<p> <s> Südatalv . </s> </p>
<p> <s> Agnes oli abiellunud südatalvel , mil maa oli jääkirme all kange ja elutu ning ihkas soojust ja päikest . </s> <s> See pidi olema aeg , mil sul on paljust võimalik mõelda ja järeldusi teha , vaagida senist elu ja kavatseda tulevast . </s> <s> See pidi olema parim aeg abiellumiseks , sest noored saavad siis palju omavahel olla . </s> </p>
<p> <s> Agnes vihkas südatalve . </s> </p>
<p> <s> Mingi kurblik hääleke oli talle sosistanud , et südatalv on halvim aeg abiellumiseks , see ei tõota head , kannab endas surma ja elu hääbumist , aga siis ta ei kuulanud seda häält ja kuulamisel poleks ka mõtet olnud , sest nagunii peaks ta Regoniga abielluma , tahab ta seda või mitte . </s> </p>
<p> <s> Siis ta tahtis . </s> <s> Nüüd ta igatses oma abikaasat , oma ainsat ja tõelist abikaasat , kes tal kunagi oli olnud . </s> <s> Kui Agnes käis Regoni haual , lossi matusesaalis , kuhu oli maetud juba kakskümmend üks kuningat , kui ta poetas külmale kiviplaadile mõne punase roosi ja pisara , siis ta armastas Regonit endiselt . </s> <s> Siis ta tundis , et pole elus olnud rohkem üksi kui nüüd , et teda pole kellelegi tarvis ja pole midagi , mitte midagi , mida ta muuta saaks . </s> </p>
<p> <s> Ta ei teadnudki , mis teda rohkem masendas , kas see , et Zmaiko teda ei armasta , et Zmaiko temalt vaid last tahab , või see , et tema , Agnes , last ei saa . </s> <s> Ta ei mäletanud , millal Zmaiko teda viimast korda suudelnud oli . </s> </p>
<p> <s> Pärast Dvaioni tapmist , pärast õnnetust Cordelaga oli Zmaiko veelgi muutunud , oli hakanud kõiki kahtlustama ning mõnikord Agnesele isegi tundus , et näeb Zmaiko silmis leegitsevat viha tema , Agnese vastu , sest Damara ja Agnes olid olnud kunagi ju nii lähedased . </s> </p>
<p> <s> Südatalv . </s> </p>
<p> <s> Agnes istus kõledas saalis akna all ja vaatas Handridi lumiseid katuseid . </s> <s> Roosakas päikesesõõr hakkas hahetava taeva põue vajuma , korstnatest tõusid tuuletusse taevasse sirged suitsusambad , kusagil haukusid koerad . </s> <s> Ta oli seal istunud hommikust saati , jälginud talvepäeva , otsinud esimesi kevademärke , ta oli lasknud teatada , et tunneb , end halvasti ja ei soovi einestada , ning polnud isegi imestanud , et Zmaiko polnud tulnud küsima , kuidas ta end tunneb või vähemalt Zilviot saatnud . </s> <s> Ta oli harjunud olema tähelepanuta ja unustuses . </s> <s> Lõuna ajal oli Agnes avastanud , et soolatüügas vasemal käel , mille Zmaiko kivikesed olid viie aasta eest välja ravinud , on üleöö tagasi ilmunud . </s> <s> Kui see pole maapõuejõudude märk , siis ma ei tea , mis see veel võiks olla , oli ta mõelnud . </s> </p>
<p> <s> See on nii lihtne , mõtles Agnes . </s> <s> Nii lihtne , kui oled otsustanud . </s> <s> Sama lihtne , kui juua külma ilmaga hommikul tass sõstrateed või rapsida õlalt kolletunud kaseleht . </s> <s> Sa lihtsalt oled otsustanud ja teed selle teoks . </s> <s> Midagi polnud enam ees ootamas , tema nooruse parimad päevad hakkasid mööduma ja isegi ilusaid mälestusi oli talle nii vähe jäänud . </s> <s> Abiellumine , üürike õnneaeg , Arasthavani surm , isa surm , Regoni surm , lein , abiellumine Zmaikoga ... ja nüüd on ta väljatõugatu . </s> </p>
<p> <s> Aga siiski . </s> <s> Kõik võib veel muutuda . </s> <s> Ent kas võib ? </s> <s> Kas edasi elamine muutuste lootuses pole vaid üks pikk piin , sihitu unelemine mõttetus maailmas ? </s> </p>
<p> <s> Agnes hoidis hinge kinni , kuni silme ees hakkas virvendama . </s> <s> Kui lihtne see oleks , kui sa saaksid lõpetada hingamise . </s> <s> Lihtsalt ja vaikselt , kellelegi tüli tegemata . </s> <s> Keegi ei märkakski seda , kellelgi poleks sellega asja . </s> </p>
<p> <s> Eemalt , tornide ja katuste tagant paistis Ginshala lumine tipp . </s> <s> Seal puhkab Dvaion ja sügaval mäe sees ilmselt veel sadu inimesi . </s> <s> Kui Dvaion suri , kui Zmaiko oli korraldanud lossis veresauna , kui tema õiglased olid hukanud kümneid vahisõdureid ja keegi ei julgenud oma kambrist mitu päeva peadki välja pista , et mitte kuninga raevu alla sattuda , siis oli Agnes tagakäiku pidi põgenenud , jooksnud Ginshala taradeni , sest endisest kloostrist lootis ta leida kasvõi viivuks ja hetkeks mingit rahu . </s> <s> Aga ei leidnud , hoopis lossiteenijad leidsid tema ja tõid ta tagasi , paludes , et ta üritaks kuninga viha leevendada . </s> <s> Võib-olla siis oligi Zmaikole tulnud mõte matta Dvaion Ginshalasse . </s> <s> Ilm oli olnud kuum ja tee Pärnaorgu pikk , kuningas laskis Ginshala tarad kõrgemaks ehitada , sulges kividega kõik sisse- ja väljapääsud , lasi ehitada Dvaionile sügavale mäkke hauakambri ja kuulutas terves riigis välja leina . </s> </p>
<p> <s> Need olid olnud õudsed ajad , mida praegugi veel hirmuga meenutati . </s> <s> Siis saigi Agnes aru , et seda Zmaikot , keda ta kunagi uskus olevat end armastanud , pole enam . </s> <s> Võib-olla pole kunagi olnudki . </s> <s> Seegi teadmine tuli kuidagi lihtsalt ja iseenesestmõistetavalt . </s> <s> Valudeta . </s> </p>
<p> <s> Väljas oli südatalv , maa oli külmunud ja kõva , puud härmas ja veed jäätunud . </s> <s> Aga varsti tuleb kevad , puhkevad esimesed pungad , veed hakkavad voolama , maa hakkab rohetama . </s> <s> Maa pole nagu hing , kus võib alati valitseda jääkülm talv , mis kunagi kevadet ei näe . </s> </p>
<p> <s> Kuningas Zmaiko van Weila de Fostayn istus selsamal tunnil troonisaali tagakambris , jõi hõõgveini ja suitsetas kirsitubakaga piipu . </s> <s> Tema kaaslasteks olid riiginõunik Lamas del Terry ja õiglane , nüüd samuti riiginõunik Korl . </s> <s> Isand del Terry oli olnud kunagi juba Arasthavani kõrval ja oli üks vähestest , keda Dvaion pidas paslikuks ka uue kuninga ajal kõrgele teenistuskohale jätta . </s> <s> Del Terry oli truu troonile , Handridi võim ja valitsus oli tema elu , ta ei kujutanud ette riiki ilma kuningata või teistsuguse kuningaga , kelle kantsler oli seaduste järgi määranud . </s> <s> Del Terry oleks olnud üks esimesi , kelle Bingen oleks puua lasknud . </s> <s> Sellel vaenul olid vanad ja sügavad juured . </s> </p>
<p> <s> Zmaiko mäletas hästi neid pingelisi päevi , millal nad koos Dvaioniga olid õukonnas puhastust teinud , otsustanud inimeste saatuse üle , valinud , arvestanud , oletanud , pagendusse saatnud või lasknud isand Trino osavate käte abil vaikselt kaduda . </s> <s> Neil ei kulunud palju aega , et välja selgitada Arasthavani lähikonnas võimutsenud jõujooned . </s> <s> Nad vajasid mehi , kes olid Arasthavanile olnud ustavad seepärast , et ta oli olnud kuningas . </s> <s> Mitte isiklikel ega ideelistel kaalutlustel . </s> <s> Nad vajasid mehi , kellele kuningas oli riigivõimu omanik ja sümbol , riigi olemasolu põhjus ja tagajärg . </s> </p>
<p> <s> Dvaion oli pikalt vestlenud mõjuka parun Ombertiga . </s> <s> Kunagi oli Ombert olnud mees , kes korraldas ümber kuninga rahapaja töö , mõtles välja uue müntide süsteemi ja sealjuures nii osavalt , et kümme tuhat uut tukatit lihtsalt õhku haihtusid . </s> <s> Mõned aastad oli Ombert isegi juhatanud riiginõukogu , enne Agricoli , kuid siis oli tema täht viivuks kustunud . </s> <s> Kuid ta tuli tagasi . </s> <s> Ombertit toetasid mitmed pankurid ja tegelikult ei saanud keegi öelda , et ta poleks olnud kaval , vilunud või tark . </s> <s> Dvaion oli teda pikalt kuulanud , oli kuulanud tolle kenade hoolitsetud vuntside ja daame võluvate maneeridega igipõlise õukondlase lipitsusi ja tõotusi ja lõpuks öelnud : " Teil on kusagil Ziemi kallastel pärusmõis , jah ? </s> <s> Siis sinna te lähetegi . </s> <s> Olete seal vagur ja kuulekas lääniisand . </s> <s> Handridis ma teid enam näha ei taha . </s> <s> Miks ? </s> <s> Te olete suhuvõtja . </s> <s> Ärge pange pahaks , selles pole midagi isiklikku , aga te olete nõus ükskõik millega , et kuidagi võimu lähedale jääda . </s> <s> Te olete nõus suhu võtma , et kantsleriks saada , ja kui see ei õnnestu , siis olete nõus suhu võtma , et kasvõi rahandusministriks jääda . </s> <s> Te vigurdate ja eputate , meelitate ja vingerdate , kuid ainus isand , keda te iial ausalt teenima hakkate , olete te ise . </s> <s> Minge oma Ziemi kallastele . " </s> </p>
<p> <s> Ja Ombert jättis Handridi ja põgenes . </s> </p>
<p> <s> Paljud olid veel lahkunud või minema sunnitud . </s> <s> Aga mõned jäid . </s> <s> Sellised nagu Lamas del Terry või Wolodimir da Rau . </s> </p>
<p> <s> Korl oli jälle üks vähestest õiglasest , keda Zmaiko pidevalt lossis hoidis , ei saatnud oma lapsepõlvesõpra pealinnast välja ülesandeid täitma . </s> <s> Mitte et ta poleks Korli usaldanud , pigem vastupidi . </s> <s> Dvaion oli Korli välja valinud , Dvaion oli näinud temas sitkust ja sisu , ning polnud Korli süü , et Damara oli ta üle kavaldanud . </s> <s> Damara oli ka Dvaioni üle kavaldanud . </s> </p>
<p> <s> Kuningas istus , jõi veini ja del Terryl lasi end veenda , et Cartna ründamine pole , vähemalt praegu , õige tegu . </s> </p>
<p> <s> " Cartna on rikas seepärast , et on rikas , " seletas del Terry veenvalt . </s> <s> " Kui me ta vallutame ja rüüstame , siis esiteks me rikume lepingut ... " </s> </p>
<p> <s> " Ma olen selle tühistanud . " </s> </p>
<p> <s> " Aga ainult ühepoolselt . </s> <s> Te ei ilmunud privileege kinnitama ja kuulutasite linna kuninga valduseks . </s> <s> Linn ei pea seda õiguspäraseks . </s> <s> Teiseks , me saame sealt tõenäoliselt hunniku kulda , mis kulub sõjakulude katmiseks , ent edaspidi mitte tukatitki , sest linn on ju rüüstatud ja kaubandus lõppenud . </s> <s> See on surnud ring , me ei võida midagi . " </s> </p>
<p> <s> " Cartna on salasobingus Bingeniga . " </s> </p>
<p> <s> " Ma ei kahtle selles . </s> <s> Aga see liit pole end ilmutanud valguses , mis annaks meile põhjuse sõjaks . </s> <s> Kolmandaks , minnes kallale vabalinnale , rikume me oma suhted teiste kaubalinnadega ning kahtlemata pöörduvad nad Bingeni poole abisaamiseks . " </s> </p>
<p> <s> " Säilitades praegust olukorda , " vastas Zmaiko , " julgustame me teisi linnu olema samuti tõrksad ja mässulised . " </s> </p>
<p> <s> " Juhin teie tähelepanu , et Cartna pole mässama hakanud . </s> <s> Me pole neid ametlikult milleski süüdistanud ega saagi seda teha . </s> <s> Neil oli täielik õigus võtta kinni ja hukata varas , sest just nii nad tõlgendasid teie usaldusaluse tegevust linnas . </s> <s> Ma tunnistan õndsa isand Dvaioni taiplikkust Cartna pigistamisel ... mullegi pole see uhkete ja ennast täis kaubasakste ülbus kunagi meeldinud , aga Teie Majesteet - me peame arvestama olusid . </s> <s> Kogu riik käärib , ning provotseerimata rüüsteretk vabalinna vastu ei muuda seda käärimist väiksemaks . " </s> </p>
<p> <s> " Korl ? " pöördus kuningas oma teise nõuniku poole . </s> </p>
<p> <s> Too rüüpas veini ja kehitas õlgu . </s> <s> " Nad tapsid Marcose ja Wili . </s> <s> Mis seadusest enam on siin mõtet rääkida ? " </s> </p>
<p> <s> " Aga kuidas talitaksite teie ise , kui olete tabanud varga ja salakuulaja ? " küsis del Terry kiiresti vastu . </s> <s> Ja kui kuningas ja Korl kohe ei vastanud , rääkis del Terry edasi : " Loomulikult tuleb varas hukata , aga teie , Majesteet , mõtlete ju ikka veel kättemaksule . </s> <s> Te võtate seda isiklikult . </s> <s> Marcose kaotus oli ühe mängija , ühe olulise mängija kaotus , ent me teadsime panuseid ja Marcos teadis samuti . </s> <s> Meil tuleks mõelda hoopis sellele , kuidas Cartna enda kätega kõrvaldada Balsamo ja tema mehed . </s> <s> Või veenda teda loobuma oma lepetest Bingeniga , millised need ka poleks . </s> <s> Mõelge , Majesteet , mõelge , kuidas te ise oleksite käitunud salakuulajaga . " </s> </p>
<p> <s> Del Terry ei teadnud , kuidas Zmaiko oli talitanud Af Gelertiga . </s> <s> Tema nagu kogu õukonna jaoks oli see aadlik olnud Damaraga sobingus ja lahkunud lossist teadmata suunas , veidi enne , kui Damara oli tapnud Dvaioni . </s> <s> Mitte keegi peale magister Trino ei teadnud , mis oli saanud krahv Af Gelertist . </s> <s> Mees , kelle eest Damara kätte maksis , oli olnud siis veel elus ja jäänud ellu veel kolmeks päevaks . </s> <s> Aga kui Damara oleks seda teadnud , oleks ta kättemaks olnud ehk veelgi raevukam . </s> <s> Selle saatusliku päeva õhtul , mil vahisõdurid olid üles poodud , kõik Damara toaneitsid ja teenrid läbi pekstud ja üle kuulatud , laskus Zmaiko üksinda , tõrvik käes , alla magister Trino õuduste riiki . </s> </p>
<p> <s> Ta oli seisatanud poolteadvusetult lebava krahvi ees , vaadanud ta haavu ja mädanema hakkavaid jalakönte . </s> <s> Ta lasi isand Trinol krahvi turgutada , ja kui too silmad avas , ütles end rahulikuks sundides : " Ma ei küsi su käest enam midagi . </s> <s> Ma ei tule sind enam vaatama . </s> <s> Sind pole enam olemas . " </s> <s> Ja pöördus siis kuulekalt ootava magister Trino poole ja lausus nii , et krahv kuuleks : " Kui ma lahkun , saete te sel sandil mõlemad käed otsast . </s> <s> Saete aeglaselt ja hoolitsete , et ta valust ei sureks , vaid jääks siia elusalt mädanema . " </s> </p>
<p> <s> " Ilma käteta , " märkis Trino asjalikult , " ei mädane ta kuigi kaua , sest ei saa süüa . " </s> </p>
<p> <s> " Siis visake ta ette roiskunud vett ja hallitanud leiba . </s> <s> Las ta roomab ja ahmib oma roojast koorukesi . </s> <s> Käed hoiate te alles , säilitate , sest mul läheb neid veel tarvis . " </s> </p>
<p> <s> Trino oli teinud kõik nii , nagu kuningas soovis . </s> <s> Af Gelert elas veel ligi kümme päeva , jäsemeteta tomp , mis aeglaselt väänles külmal põrandal , lakkus kausist vett ja kobas tursunud keelega oma väljaheidetest leivapalukesi . </s> <s> Ta ei suutnud oma teadvust käskida toidust loobuma . </s> <s> Krahvi laiba lasi Zmaiko keldris põletada . </s> <s> Käsi säilitas Trino oma laboratooriumis suures klaasanumas , vängelt lõhnava vedeliku sees . </s> <s> Kui tuleb õige aeg , tunneb Damara need käed sõrmuste ja randmele tätoveeritud mõõga järgi ära . </s> </p>
<p> <s> Nüüd ütles Korl : " Pole kuigi keeruline linna pugeda ja Balsamo tappa . " </s> </p>
<p> <s> Del Terry krimpsutas nägu : " See pole kuninglik . </s> <s> Kuningas ei kasuta salamõrtsukaid . " </s> </p>
<p> <s> Korl kehitas õlgu ja sõnas : " Mulle tuleb meelde , et Dvaion ütles kunagi nii : pole võimalik sõda ära hoida , seda saab ainult vaenlase huvides edasi lükata . </s> <s> Aga mina arvan , et me võiksime vähemalt linna piirata . </s> <s> Nad hakkavad nälgima , kukutavad Balsamo ja avavad väravad . " </s> </p>
<p> <s> " Kas teil on , lugupeetud õuenõunik , aimu , kui kulukas on sellise linna nagu Cartna pikemaajaline piiramine ? </s> <s> Ma veenaksin Majesteeti siiski olema kannatlik ja jätkama praegust poliitikat , see tähendab Cartna kaupade ärapõlgamist ja teiste linnade eelistamist . </s> <s> See ei anna kiireid tulemusi , ent kunagi mõjub . </s> <s> Seni saame me keskenduda van Bingenile . </s> <s> Tema vastu võitlemiseks on meil nüüd vähemalt põhjus olemas . " </s> </p>
<p> <s> Kuninga poolt tagaotsitava riikliku kurjategija varjamine , mõtles Zmaiko . </s> <s> Nädalapäevad tagasi olid kuninga salgad Wiegeris kinni võtnud Cartna poolt saanidega üle jää tulnud kaupmehed . </s> <s> Nad olid pärit Bingeni hertsogkonnast ja rikkunud Cartna suhtes kuulutatud embargot . </s> <s> Kõik nende kaubad olid riigi poolt konfiskeeritud ja kuninga varaks kuulutatud . </s> <s> Peamiselt koosnes nende laadung raua- ja terasekangidest , pähklipuust ja mingist kummalisest tahkest ainest , mille eest Bingen praegu head hinda maksvat . </s> <s> Kaupmeeste käest olidki kuninga mehed kuulnud , et üle riigi tagaotsitav mõrtsukas Damara elab Bingeni lossis hertsogi , oma venna eestkoste ja kaitse all . </s> <s> Paljaks tehtud kaupmehed saadeti minema ja Bingenisse läkitati kuller kuninga nõudmisega kurjategija viivitamatult välja anda . </s> <s> Nõudes ei seisnud , mis järgneks " vastasel korral " . </s> </p>
<p> <s> " Ma tahan , et te teaksite , del Terry , " sõnas kuningas , " et Balsamo sureb igal juhul . </s> <s> Nii oleks toiminud ka Dvaion . </s> <s> Teie nõu on asjalik ja ma arvestan seda . </s> <s> Niivõrd , kui see on võimalik . </s> <s> Bingen valmistab mulle praegu suuremat muret kui Balsamo . " </s> </p>
<p> <s> " Ka Bingeni võib tappa , " ümises Korl . </s> <s> " Sinna on raske sisse hiilida , teda valvatakse kindlasti hästi , aga proovida võib . " </s> </p>
<p> <s> Oli näha , et del Terryle ei meeldinud seegi mõte . </s> <s> " Miltonil on pojad , " ütles ta . </s> <s> " Ja kaks venda ning vennapojad . </s> <s> Neid on terve klann ja surnud hertsogi asemele asub kohe pärija . </s> <s> Me peame kas nendega ära leppima või kõrvaldama nad kõik ja korraga . </s> <s> Bingenid on suur jõud ... isegi Arasthavanil polnud muud võimalust kui Damara naiseks võtta . " </s> </p>
<p> <s> " Olgu ta selle eest neetud , " sisistas Korl . </s> </p>
<p> <s> " Me ootame praegu , " sõnas kuningas . </s> <s> " Anname Bingenile natuke aega . </s> <s> Kui ta Damarat välja pole andnud , saadame talle musta pauna ... " </s> </p>
<p> <s> " Vabandust ? " ei mõistnud del Terry . </s> </p>
<p> <s> " Saadame kellegi nõudega Damara meile üle anda . " </s> </p>
<p> <s> " Ahhaa ! </s> <s> Kohtumarssali , te mõtlete ? " </s> </p>
<p> <s> " Ilmselt küll . </s> <s> Sel mehel on kaasas kuninglik vahistamiskäsk . " </s> </p>
<p> <s> " Siis jah ikkagi kohtumarssali . " </s> </p>
<p> <s> " Ju siis . </s> <s> Ma valin ise välja mehed , keda me sinna saadame . </s> <s> Nad peavad käituma , nagu nõuavad kuningriigi ja õiglaste huvid . " </s> </p>
<p> <s> " Sel hooral tuleb kael kahekorra käänata , " ütles Korl . </s> </p>
<p> <s> " Ka selleks tuleb õige aeg . </s> <s> Hästi . " </s> <s> Ja siis kuningas tõusis , noogutas oma nõunikele ja lahkus . </s> <s> Võlvkäigus astusid tema kõrvale kaks õiglast , sest enam sammugi ei teinud Zmaiko Handridis üksinda . </s> <s> Ta läks tõtlikul sammul läbi lossi külmade saalide ja koridoride ja peatus alles Cordela ukse taga . </s> <s> Kuningas sulges viivuks silmad ja ohkas raskelt . </s> <s> Ikka veel polnud tal kerge siseneda , ikka veel pidi ta end mõttes ette valmistama . </s> <s> Zilvio ootas Zmaikot eestoas , raputas kuninga sõnatu küsimuse peale vaevu pead ja lahkus . </s> <s> Oma päevad veetis Zilvio Cordela juures , ehkki lossis oleks teisedki tema tohterdamist vajanud , lubas kuningas teda ära ainult väga erilistel juhtudel . </s> </p>
<p> <s> Zmaiko käsi peatus lingil , veel kord hingas ta sügavalt sisse ja avas siis ukse . </s> <s> Ikka ja jälle meenus Zmaikole , kuidas ta hädasõnumite peale oli Dvaioni juurde tormanud , et näha oma kasuisa viimast hingetõmmet ja kuulda viimaseid sõnu : " Nõel , raisk . " </s> <s> Zmaiko oli jooksnud hoovi , leidnud sealt valukrapmides viskleva Cordela ja tema ümber seisvad sõnatud ning jahmunud valvesõdurid , kes polnud ikka veel taibanud , mis juhtus . </s> <s> Zmaiko oli ise Cordela kätel sängi kandnud , nähes , kuidas neiu terve silm teda tardunud hirmus vaatab , abi palub ja teine lihtsalt tühjaks voolab . </s> <s> Zilvio oli Zmaiko minema saatnud , tingimusteta nõudes , et mitte keegi teda segada ei tohi . </s> <s> Zmaiko ise oli asjatult enda seest otsinud targavõimeid , need aga ei vastanud talle . </s> <s> Ka vaistud ei öelnud talle , kuidas anda inimesele tagasi silm . </s> <s> Siis alustas Zmaiko lossis veresauna ja alles südaöösel söandas ta arsti ja neiu juurde tagasi minna . </s> </p>
<p> <s> " Ta magab , " oli Zilvio öelnud . </s> <s> " Las ta puhkab . </s> <s> Aga Zmaiko , sa pead aru saama - Damara nõel oli mürgitatud . </s> <s> Enamiku mürgist sai Dvaion , kuid midagi jäi ka Cordelale . " </s> </p>
<p> <s> Zmaiko istus öö läbi Cordela kõrval , ootas ta ärkamist , ent oli ise magama jäänud . </s> <s> Kui kuningas ärkas , oli Cordela juba üleval . </s> </p>
<p> <s> Nüüd raputas Zmaiko valusad mälupildist meelest ja astus tuppa . </s> <s> Cordela istus voodil , rätik üle õlgade , must silmaside üle näo , põlved lõua alla keritud . </s> <s> Kuningas läks ta juurde , kummardus ja embas neiut . </s> <s> Cordela ei tõstnud pead , ei teinud Zmaikost väljagi . </s> <s> Zmaiko huuled puudutasid ta külma põske . </s> </p>
<p> <s> " Sa mängid mulle , eks ? " </s> </p>
<p> <s> Neiu ei vastanud ja Zmaiko ei lootnudki seda . </s> <s> Ta läks toanurka ja võttis laualt kandle . </s> </p>
<p> <s> " Öö on juba , Cordela . </s> <s> Ma istun su kõrvale , sa mängid kannelt , ja kui sa ära väsid , vaatan ma , kuidas sa magama jääd . </s> <s> Siis ma suudlen sind ja lähen ära . " </s> </p>
<p> <s> " Ta oskas kõiki laule , " sosistas Cordela äkki ja raputas pead , otsekui oma sõnu uskumata . </s> </p>
<p> <s> " Kes , Cordela ? " </s> </p>
<p> <s> " Kõiki , sest jänesed jooksevad kõikjal ja toovad laulud temani . </s> <s> Jänesed on ju igal pool , nad on taevas ja maa all , puude taga ja kaminates . </s> <s> Näe ! " </s> <s> Cordela sõrmed haarasid Zmaikol varrukast . </s> <s> " Näed , kaks jänest , nad on kaminas , vaata ometi ! " </s> </p>
<p> <s> Zmaiko isegi vaatas näidatud suunas , sinna , kus nurgas seisis riidekirst . </s> </p>
<p> <s> " Nad on kaminas ja korstnas ja koldes , nad on ju jänesed . </s> <s> Nad otsivad seal seda , kes on maetud kamina taha . </s> <s> Kes on maetud kamina taha ? " </s> </p>
<p> <s> " Ma ei tea , " kuulis Zmaiko end vastamas . </s> </p>
<p> <s> " Jänesed tõid lamburneiule kõik laulud . </s> <s> Kõige rohkem aga armastas ta laulu sellest , kes on maetud kamina taha . " </s> </p>
<p> <s> " Laula mulle seda laulu , Cordela . " </s> </p>
<p> <s> " Kamin ei köe ju ? </s> <s> Kuidas sai lamburneiu jänestele seda laulu laulda , kui kaminas ei põle tuli ? " </s> </p>
<p> <s> " Laula siiski , " sõnas Zmaiko ja tõstis kandle õrnalt Cordelale sülle . </s> <s> Mõnda aega räägib tüdruk veel jänestest , aga siis laulab . </s> <s> Laulab samasuguse häälega , nagu kunagi Pärnaorus , siis on ta jälle endine , tema hääl , sõnad , kehahoiak . </s> <s> See ei kesta kaua , ühe laulu jagu ehk , siis langeb neiu jälle oma maailma , kus ta näeb ainult jäneseid , lamburneiut ja kamina taha maetut . </s> <s> Zilvio teab kõiki neid jutte , Zmaiko ei suuda neid ise kaua kannatada . </s> <s> Mõnikord oli Cordelal selgemaid hetki . </s> <s> Eriti hommikuti . </s> <s> Mõnikord ta ärkab ja kutsub Dvaionit , vahel harva ka Zmaikot , ja kui viimane tuleb , ei tunne Cordela teda ära . </s> <s> Ta küsib , miks ta nii halvasti näeb . </s> <s> Ükskord nägi Cordela end peeglist . </s> </p>
<p> <s> " See pole ju mina , " ütles ta naerdes . </s> <s> " See pole ju mina , te olete mulle mingi naljaka peegli andnud , sellel naisel siin on ainult üks silm . </s> <s> Minul oli kaks silma . " </s> <s> Ja ta naeris kaua , kaua . </s> </p>
<p> <s> Ka sellel esimesel hommikul , mil Cordela oli oma unest ärganud , oli ta naernud . </s> <s> Oli istunud ja jõllitanud Zmaikot ja siis äkki naerma puhkenud , kiljuvalt ja haiglaselt , ja siis , hoolimata Zmaiko lohutusest , oli see naer muutunud nuukseteks ja lõpuks nutuks . </s> <s> Ei Zilvio ega kutsutud targad suutnud siin midagi teha . </s> <s> See on vahest hullemgi , kui et Damara mürk oleks Cordela tapnud . </s> </p>
<p> <s> Zmaiko istus ja kuulas Cordela jutuvada , hoidis ta kätt ja silitas pead . </s> <s> Lõpuks neiu laulis ja need mõned hetked oli ta jälle endine . </s> <s> Siis Zmaiko tegi , nagu oli lubanud , suudles teda ja läks . </s> </p>
<p> <s> Nagu tal tavaks , läks ta enne magamaminekut Pika Rüütli torni , Jauferi juurde . </s> <s> Vana kirjatarga seltskonnal oli kuningale rahustav mõju . </s> <s> Vahel talle meeldis lihtsalt vaadata , kuidas Jaufer tubakasuitsust hallis kambris istub ja ta sulg üle paberi libiseb . </s> <s> Vanamehele meeldis kirjutada . </s> <s> Ta nautis kirjutamise maagiat , kuidas mõttest said sõnad ja need paberile ilmusid . </s> <s> Mõnikord luges Jaufer kuningale väga hästi kirja saanud lauseid ette , luges ja nautis nende kõla . </s> <s> Ka Zmaikole meeldis kuulata , kuidas mõni ta päeval visatud hooletu lause Jauferi sule all hoopis teise kõla , mingi teatava täiuslikkuse ja tarkuse omandas . </s> <s> Aeg-ajalt tuli Jauferit veel siiski parandada , ta ei jaganud kuigi hästi riigivalitsemiskunsti saladusi ja ka õiglaste meelelaad polnud talle väga külge hakanud . </s> <s> Siiski tegi Jaufer kuust kuusse edusamme - vaistlikult , arvas Zmaiko - ja tabas üha täpsemalt kuninglikule kroonikule passivat stiili . </s> </p>
<p> <s> Kuningas avas krooniku ukse vaikselt , kaks ihukaitsjat seisid tõrvikutega trepimademel . </s> <s> Zmaiko piilus üle ukse sisse ja nägi , mida oligi oodanud - kroonik istus suitsupilves ja kribis küünlavalguses hoolikalt midagi pikale paberirullile . </s> <s> Ta oli õhinas , ümises omaette , aeg-ajalt paksu luupi silme ette tõstes ja kirjapandut lähemalt uurides . </s> <s> Halbu või häid sõnumeid üles tähendades , mõtles Zmaiko , on Jaufer ühtemoodi õnnelik . </s> <s> Tema jaoks on see töö , leheküljed , ühtemoodi õnnestunud töö . </s> </p>
<p> <s> Kuningas köhatas . </s> </p>
<p> <s> " Pane sinna ukse juurde , ma võtan ise ... " ühmas Jaufer üle õla . </s> </p>
<p> <s> Zmaiko köhatas veel kord ja sulges ukse . </s> <s> Kroonik tõstis pilgu , võpatas ja viskus toolist püsti . </s> </p>
<p> <s> " Teie Majesteet ... ma ei oodanud , arvasin , et toapoiss tõi mulle kuuma veini ... " </s> </p>
<p> <s> " Millegipärast ei oota mind täna keegi . </s> <s> Ma ei tahtnud sind segada . </s> <s> Mida sa kirjutad ? " </s> </p>
<p> <s> " Eeh ... vaid tänaseid uudiseid . " </s> </p>
<p> <s> " Ja on need head ? " </s> </p>
<p> <s> " Ma arvan küll . </s> <s> Tähendasin üles nimekirja kingitustest , mis Wiegeri talupojad teile maksudele lisaks saatsid , tänutäheks õiglase valitsemise eest . </s> <s> Ja kui ma sellega lõpetan , siis ootavad mind sõnumid , mille tõi Jacy skvaieri saadik , et sealne krahv , kes just mitte kõige ausamalt ja kuulekamalt teie korraldusi ei täitnud , on nüüd mässavate talupoegade poolt teibasse aetud . " </s> </p>
<p> <s> Zmaiko noogutas . </s> <s> Kust võinukski vana Jaufer teada , et Wiegeri vabatahtlikud annid olid korraldatud sealse uue skvaieri poolt rikkamatele majapidamistele järjepanu musti paunu saates ning tõrksa Jacy kukutasid mitte tema enda talupojad , sest mitmed neist aeti koos isandaga teibasse , vaid Pärnaoru ja Meremäe õiglaste poolt juhitud sõjasalk . </s> <s> Jacy talupojad olid soovinud , et kohut mõistetaks endiste seaduste järgi , mitte skvaieri poolt õiglaste arusaamade järgi . </s> <s> Need rumalad inimesed olid julgenud ka kuninga makse liiga kõrgeks pidada . </s> <s> Vastuhakuvimm Jacy maades oli selleks korraks lämmatatud . </s> <s> Selleks korraks . </s> </p>
<p> <s> Kuningas astus kambrisse , tõmbas näpuga üle tolmunud köidete , istus Jauferi kõrvale mahukasse tugitooli . </s> </p>
<p> <s> " Sul on siin külm , " ütles ta . </s> <s> " Peaksid laskma hoolsamalt kaminat kütta . </s> <s> Ma ei taha , et mu kroonik haigeks jääks . " </s> </p>
<p> <s> " Suitsuving paneb mu pea valutama , " kurtis Jaufer . </s> <s> " Külma vastu aitab kõige paremini soe vein . " </s> </p>
<p> <s> " Ka see on hea rohi , " nõustus kuningas . </s> <s> " Jaufer , vana sõber , ma tahan , et sa minu heaks midagi teeksid . " </s> </p>
<p> <s> " Kas polegi ma mitte sellega ööd ja päevad ametis ? " </s> </p>
<p> <s> " Ma pole selles kunagi kahelnud . </s> <s> Kuula mind , minu kõrvu on jõudnud üsnagi vastikud kuulujutud . </s> <s> Ma tahan , et sa need üles tähendaksid . </s> <s> Iga jutt olgu lühike , ent mõjuv , sul on hea kujutlusvõime , lisa neile juurde sobivaid üksikasju . </s> <s> Ja siis tahan ma , et sa need lehed kümme korda ümber kirjutaksid . </s> <s> Ma tahan need skvaieritele üle maa laiali saata . " </s> </p>
<p> <s> " See on huvitav , " ümises Jaufer . </s> <s> " Tavaliselt me saadame ju käskjalgu ja lühikesi korraldusi ... " </s> </p>
<p> <s> " Need pole korraldused . </s> <s> Tegelikult , ma tunnistan sulle , sõltub sinu kirjutamisest üsna palju . </s> <s> Tee nii , et need jutud oleksid elavad ja meeldejäävad . </s> <s> Skvaierid lasevad need endale ja ustavatele meestele ette lugeda ja siis saadavad oma mehed üle maa neid lugusid edasi jutustama . " </s> </p>
<p> <s> " Kas mitte rahvajutud niigi kiiresti ei levi ja seda suust suusse ? " kahtles kroonik . </s> </p>
<p> <s> " Mul pole aega oodata . </s> <s> Nii kaua . </s> <s> Kui skvaieritel on ees kindlad paberid , on neil võimalus kiiremini ja lihtsamalt rändlaulikud välja õpetada ja inimeste sekka saata . " </s> </p>
<p> <s> " Mis kuulujutud need siis on ? " küsis Jaufer uut paberirulli juba valmis seades ja sulge tindipotti kastes . </s> </p>
<p> <s> " Räägitakse , " sõnas kuningas , " et too metsaline van Bingen armastab oma õde , segast ja verejanulist Damarat , mitte nagu vend õde , vaid kui mees naist , kõige loomuvastalisemal ja jälgimal kombel . " </s> </p>
<p> <s> " Jälgimal kombel ... " kordas Jaufer usinalt , silmad kissis , kui sulg kribinal üle paberi lendas . </s> <s> " Võeh , vastik . " </s> </p>
<p> <s> " Räägitakse , et on pealt nähtud , kuidas nad oma loomalikus ühekssaamises veristavad talumeeste lapsi ja joovad nende verd . " </s> </p>
<p> <s> " ... joovad verd , " pomises Jaufer . </s> <s> " Ma lisaksin veel , et nad sunnivad lapsi pealt vaatama ? " </s> </p>
<p> <s> " Väga hea , olen kindel , et just nii nad teevadki . </s> <s> Veel räägitakse , et van Bingen röövib küladest imetavaid noorikuid , sest tema emane jahikoer suri ära enne , kui jõudis kutsikaid imetama hakata . </s> <s> Bingen sunnib külanaisi oma lita kutsikaid imetama ja pärast vägistab neid , visates nad - kui endal isu täis - oma meestele . " </s> </p>
<p> <s> " Ma olen kuulnud , " ümises Jaufer , " et see olla juhtunud hoopis ... " </s> </p>
<p> <s> " See juhtub Bingenis , " ei lasknud Zmaiko tal lõpetada . </s> <s> " Täpselt nagu ka see , et Milton van Bingen oma jälkuses ei tarvita mitte ainult külanaisi , vaid ka noori poisse laseb ta endale tuua , et nende kallal oma loomalikke kirgi rahuldada . </s> <s> Sedasama , muide , olen kuulnud räägitavat ka Balsamo , tolle Cartna paksu õgardi kohta . " </s> </p>
<p> <s> " ... ka Balsamo kohta , " kordas Jaufer kuninga sõnu , hoolikalt linnapea nime alla joont tõmmates . </s> <s> " Hämmastav ! " </s> </p>
<p> <s> " Tõepoolest , milliseid jätiseid meie riigis elab , ah ? </s> <s> Nagu sellest oleks veel vähe , räägitakse , et viimasel ajal on Bingenist väga vähe kaupmehi tagasi pöördunud . </s> <s> Liiguvad kuuldused , et hertsog röövib nad paljaks ja laseb siis võõramaa gildidel lunaraha saata , kuid loomulikult ei vabasta seepeale kaupmehi , vaid hoopis tõstab lunaraha . " </s> </p>
<p> <s> " Milline jultunud lurjus ! " </s> </p>
<p> <s> " Jah , seda ta on . </s> <s> Kui jõuad nende juttudega ülehomseks valmis , on hea . " </s> </p>
<p> <s> " Ma püüan kõigest väest , Teie Majesteet . </s> <s> Kusjuures mulle meenub , et olen isegi Bingeni kohta igasuguseid jutte kuulnud . </s> <s> Teie lahkel loal tähendaksin needki üles . " </s> </p>
<p> <s> " Aga muidugi , Jaufer , aga muidugi . " </s> </p>
<p> <s> " Siiski , ma julgeksin olla veidi vähem otsekohene üleskirjutustes . </s> <s> Liiga otsest juttu ei kipu inimesed alati tõe pähe võtma . </s> <s> Teate , " Jaufer muheles ja pahvis suitsurõngaid , " üks tark mees on öelnud , et tõde on noor neitsi , kes on sama kaunis , nagu ta on kombekas ja seepärast nähakse teda alati riietatuna . " </s> </p>
<p> <s> Hoolimata kõigist kuulujuttudest , mis Milton van Bingeni kohta Tema Majesteedi kõrvu olid jõudnud , näis hertsog sel talveõhtul sootuks lõbusam ja lahkem olevat . </s> <s> Tema seltskond tuli saanidega laanest jahilt ja ühest külast möödudes lasi Bingen äsja tapetud ja nülitud metssea otse külaväljakule heita . </s> </p>
<p> <s> " Ajage see loom vardasse ja tänage oma isandat lahkuse eest ! " kuulutas tema kannupoiss ja külarahvas polnud mitte laisk seda käsku täitma . </s> <s> Kiidusõnad ja laul kõlasid külas hommikuni . </s> <s> Loretta oma poegadega istus uhkelt ja väsinult hertsogi kõrval saanis ning kutsikatest ei võinud küll märgata , et neid oleks emapiimaga halvasti toidetud . </s> </p>
<p> <s> Ent hertsog ise polnud sugugi nii lõbusas tujus , kui laskis välja paista . </s> <s> Ja mitte selles polnud asi , et jahil osutusid vanad head odad ja ammud harkpüssidest hoopis asjakohasemateks relvadeks - ka isand Delfino kinnitas , et tema harkpüss on mõeldud inim- , mitte metsloomade tapmiseks - , vaid hoopis selles , et kahjuks polnud jahirõõmud muremõtteid hertsogi peast peletanud . </s> <s> Tavaliselt polnud jahist paremat moodust , et kõik hädad ja õnnetused unustada . </s> <s> Täna aga ei toonud kaks tapetud kulti van Bingenile lohutust , liialt sünges meeleolus oli ta olnud hommikul . </s> <s> Kuninga ultimaatum ning tema poolt kiusatud ja puistatud kaupmehed ei sobinud sugugi hertsogi plaanidega . </s> <s> Veelgi enam - nad olid sellesse tugeva mõra löönud . </s> <s> Kuningas oli saanud enda kätte trumbid , nüüd võis ta lüüa Bingenit esimesena ja kiiremini , kui hertsog kavandanud oli . </s> <s> Ta ei hellitanud asjatuid lootusi ja seda kinnitas ka meister Delfino . </s> <s> Varem või hiljem saab harkpüssi saladus teatavaks . </s> <s> Varem või hiljem tulevad selle leiutise peale ka teised Florense või mõne muu linna meistrid , varem või hiljem linnaisad nõustuvad uute relvadega . </s> <s> Varem või hiljem imbub saladus Bingenist välja , lahinguväljalt korjatud näidised panevad liikuma ka kuninga mõtted . </s> <s> Bingen ei hellitanud asjatuid lootusi - ta teadis , et praegu on tal kuninga ees salarelv ja lüüa saab ta sellega üks kord ning see peab olema valus ja otsustav löök . </s> <s> Teist võimalust ei pruugi tulla . </s> <s> Aga tal oli tarvis aega , et harkpüsse oleks piisavalt palju terve sõjaväe varustamiseks , et mehed välja õpetada ning leida sobiv ettekääne relvade kasutamiseks . </s> </p>
<p> <s> Need juhmid kaupmehed olid ta aga reetnud , olid oma naha päästmiseks teatanud kuningale , et tema õde , riiklik kurjategija , asub siin , hertsogi eestkoste all . </s> <s> Muide , kaupmehi polnudki tal põhjust nii väga süüdistada . </s> <s> Nende asi oli hertsogit vajaliku kraamiga varustada ja raha teha , poliitika pole nende asi . </s> <s> Kõiges oli süüdi too loll ja kättemaksuhimuline libu ise , kes nüüd rebasenahkses kasukas ta kõrval saanis istub ja pilkudega noort Aros-Luxo krahvi hullutab . </s> <s> Ja mida rohkem hertsog oma õde vaatas , seda kõvemini tõmbusid ta käed rusikasse ja kirbed vandesõnad tõusid huultele . </s> <s> See vana kiimas , tige , õel lirva ! </s> </p>
<p> <s> Sellest oli nüüd vaevalt pool aastat , kui Bingeni viinamarjaväljadelt saaki koristati , meister Delfino töökojas ( ehk stuudios , nagu ta seda nimetas ) oli valminud esimene sadakond harkpüssi , ja tema õde , auväärne kuninganna Damara ühel hommikul valgel täkul lossihoovi ratsutas . </s> <s> Ta oli peaaegu räbalates , kriimustatud ja verine , ta oli metsik ja tige kui laanest püütud hunt ja kõigele lisaks oli ta arvanud , et teda oodatakse siin avasüli ja tervitatakse kui kangelannat . </s> <s> Jah , loomulikult tervitas Milton van Bingen oma õde väärikalt , südamlikult ja viisakalt . </s> <s> Ja isegi siis , kui kuulis , et Damara on Handridis korda saatnud veretöö - tapnud kättemaksuks tolle kuninga nõuniku , vana kõbi Dvaioni , ja kuninga nina alt plehku pagenud , säilitas Bingen osavõtlikkuse ja enesevalitsuse . </s> </p>
<p> <s> " Nad tapsid Af Gelerti , " ulgus Damara , " ja mina tapsin nende pealiku ! " </s> </p>
<p> <s> Nad tapsid Af Gelerti ! </s> <s> See pani hertsogi südame verd jooksma , seda kaotust pole tal millegagi korvata . </s> <s> Tema ustav , tark ja kaval salakuulaja oli sisse kukkunud ... </s> <s> Aga teda tappa ! </s> <s> Valada kõrgestisündinud isiku verd ? ! </s> <s> Ilma kohtuta ? ! </s> </p>
<p> <s> See on sõda . </s> <s> See on kogu aeg olnud sõda , hertsog oli seda teadnud . </s> <s> Aga mitte lahinguväljal - veel mitte lahinguväljal . </s> <s> See sõda käis vaikselt ja salaja , kavaldades , pettes ja reetmisele ahvatledes . </s> <s> Tema , van Bingen , pole seda alustanud , seda alustas kuningas oma õiglastega ja kuningas peab oma sõja vilju ka maitsma . </s> <s> Kuid Damara pole sellest aru saanud . </s> <s> Selles sõjas ei tapeta avalikult , selles sõjas kasutatakse teisi vahendeid . </s> <s> Damara oli tapluse päevavalgele toonud , ta oli end paljastanud , polnud aru saanud , et tema kohus oli olla Handridis , naeratada kuningale ja tema õuemarssalile , teeselda ustavust ja lüüa üks kord ja kõige valusamasse kohta alles siis , kui aeg on küps . </s> </p>
<p> <s> Aeg polnud veel küps . </s> </p>
<p> <s> See vana hoor polnud suutnud valitseda oma tundeid . </s> <s> Ta oli olnud kui vibukütt , kes kärsitusest on oma noole lendu lasknud enne , kui kaaslased on oma vibud vinna tõmmanud ja juba tormabki vaenlase ratsavägi nende poole , maa vappub ja esimesed vibuküttide read põgenevad . </s> </p>
<p> <s> Af Gelerti eest poleks jäänud kätte maksmata ! </s> <s> Ja Damara oleks pidanud seda teadma . </s> </p>
<p> <s> Aga muidugi ei näidanud krahv oma raevu välja . </s> <s> Damarale sellepärast , et seda lolli ei õpeta enam miski , ja kantslerile ja teistele lähikondlastele seepärast , et nemad teadsid niigi , et Milton van Bingen on nüüd väga keerulises olukorras . </s> <s> Nädalapäevad pärast Damarat jõudis Bingenisse kuninga käskjalg : otsitakse riigireeturit Damarat , tema väljaandmise eest on autasu tuhat tukatit , mõrtsuka varjamise eest aga ootab kuninga karistus . </s> <s> Loomulikult lossis teati , et Damara on siin , loomulikult . </s> <s> Aga siin pole inimesi , kes tuhande tukati eest reedaks oma isanda ... ja oma perekonna . </s> </p>
<p> <s> Ja kui need õnnetud kaupmehed kuninga ultimaatumiga naasid , oli Bingen juba soovinud , et Af Gelerti täkk oleks teel siia jala murdnud ja oma kangekaelse ratsaniku sadulast kuhugi kivimurdu pillanud . </s> <s> Isegi Hilbrandt oli jõuetult õlgu kehitanud - kuninga poolel olid seadused ja tavad , kuningal oli õigus nõuda veritasu . </s> <s> Ja kui van Bingen oma õe välja annab , kaotab ta lugupidamise , au ja väärikuse . </s> <s> Tema , kelle poole on praegu pöördunud kõigi üllaste aadlike pilgud nii siin hertsogkonnas kui kaugemalgi . </s> </p>
<p> <s> Van Bingen jõudis jahiseltskonnaga lossi ajaks , mil kaminad ja ahjud olid juba soojaks köetud ja parimatel veinivaatidel punnid pealt löödud . </s> <s> Jahisaak läks otse vardasse ja jahilised ise kogunesid eelseisvale prassingule sobivas ülendatud meeleolus peasaali . </s> <s> Juba lõid torupillid rõdul lahti lõbusad viisid , juba tühjendati esimesi peekreid ja juba nügis Damara pilkudega noort Aros-Luxo isandat , kes sellisest tähelepanust lausa värises . </s> <s> See lollpea tuleb minult veel täna luba küsima , kas ta võib kõrgeaulise hertsogi õega omavahel mõned sõnad juttu ajada , pärast tänast ööd on ta mitmeks kuuks pehme kui kalts , unistab kevadest ega suuda mõõka või harkpüssi käeski hoida . </s> <s> Niipalju Bingen oma õde tundis . </s> <s> Kui ta midagi tahab , siis selle ta saab - olgu see siis hertsogkonna parima salakuulaja süda , reeturliku õuemarssali pea või noore krahvi meelerahu . </s> </p>
<p> <s> Hertsog ei jäänud pidusaali kauaks , ta läks hoopis meister Delfino stuudiosse , mida valvasid hoolikalt valitud mehed ja kus veel hilisöölgi kostis alasitelt vasaralööke . </s> <s> Harkpüsside tarbeks oli lossi sepikoda suuremaks ehitatud , relvameistrid olid andnud vaikimisvande , mille eest neile tasuti kullaga . </s> <s> Iga päev õpetasid Delfino sellid välja kaks meest - kuidas püsse hooldada , laadida , nendest tulistada , iga päev õpetasid need mehed välja veel neli . </s> <s> Kõik hertsogi värve kandvad palgatud mehed oskasid juba harkpüssidega ümber käia , neid oli paarisaja ümber . </s> <s> Nüüd jõuab kord vasallide kätte . </s> <s> Kevadeks , kui tulveveed ja vihmad on ära voolanud , siis on hertsogi sõjavägi valmis , siis on talle vaja ainult põhjust , siis tulevad Cartnasse linna kaitseks palgasõdurite väed . </s> <s> Usurpaatori päevad on siis loetud . </s> </p>
<p> <s> Vanasti oli jaht aidanud hertsogil oma raevu ja halba tuju välja elada . </s> <s> Nüüd ulatatati talle eebenipuust kaba ja kuldkaunistustega harkpüss , Tema Kõrguse isiklik harkpüss , ja juba mitmendat korda pärast Damara saabumist veendus van Bingen , et tuska ja masendust aitavad kõige paremini leevendada püssirohusuits , kärgatused ja pilbasteks lendavad märklauad . </s> </p>
<p> <s> Üheteistkümne päeva ehk seitsmeteistkümne harkpüssi pärast saabus Bingenisse kuninga saatkond . </s> <s> Neid oli kümme meest ja nende ees keegi turvises aadlik . </s> <s> Bingen ei tundnud ta vapivärve , küll aga tundis ära kohtumarssali lipu . </s> <s> Hertsog seisis väravatornis ja vaatas , kuidas kümme tulist ratsut lossi ees poris lund trampisid . </s> <s> Nad ei pidanud midagi ütlema , kuninga värvid ja kohtumarssali lipp pidi neile tagama sissepääsu . </s> <s> Van Bingen andis käsu , et tööd stuudios lõpetataks ja harjutusplatsilt ühtegi pauku ei kostaks . </s> <s> Siis käskis ta aparelli alla lasta ja kümme meest sundisid hobused sammu astuma , läbisid vaenulike pilkude all lossivärava ja olidki hoovis . </s> <s> Mis nüüd ka edasi ei juhtuks , on van Bingen ja kuningas sammukese lahendusele lähemal . </s> </p>
<p> <s> Kantsler Hilbrandt seisis hertsogi kõrval tornis ja pomises omaette vandesõnu . </s> </p>
<p> <s> " Kes need on ? </s> <s> Tunned sa mõnda ? " küsis hertsog . </s> </p>
<p> <s> " Ei , Kõrgus . </s> <s> Aga arvata võib , et kuningas saadab siia ustavaid mehi . " </s> </p>
<p> <s> " Igaks juhuks anna käsk , et vahikordi tugevdatals . </s> <s> Ma lähen püüan siis selle kohtumarssaliga rääkida . " </s> </p>
<p> <s> Kasukahõlmad lehvimas , selle alt paistmas kuldkett , kantsler ja kolm aadlikku järel , lähenes van Bingen mõne aja pärast salgale . </s> <s> Nende peamees hüppas kergelt sadulast , pikakasvuline , laiaõlgne , noorepoolne mees . </s> <s> Tema heledad juuksed olid kiivri all higisele laubale kleepunud , ta hingeldas , ent tema hoiak ja pilk ei kõnelenud mitte väsimusest , vaid kindlameelsusest ja kõrkusest . </s> <s> Keegi kaaslane astus tema kõrvale ja lõi kohtumarssali lipuga vastu maad . </s> </p>
<p> <s> " Teie ees seisab Bingeni hertsog , kõrgeauline Milton , " hüüdis Hilbrandt kõlaval häälel . </s> <s> " Kellel on au olla tema külaliseks ? " </s> </p>
<p> <s> " Te tunnete seda lippu ? " küsis saadik hertsogilt , kantslerile tähelepanu pööramata . </s> </p>
<p> <s> " See on kuningliku kohtumarssali lipp , " vastas van Bingen rahulikult . </s> <s> " Aga kes te ise olete ? " </s> </p>
<p> <s> Külaline ei vastanud , vaid pöördus ja viipas oma kaaskonna sadulatest maha . </s> <s> Siis õngitses ta põuest vasikanahkse vutlari ja ulatas selle hertsogile . </s> </p>
<p> <s> " Tehke lahti ja lugege ! " </s> </p>
<p> <s> " See on , nagu ma järeldada võin , kuningalt ? " küsis hertsog pakutut vastu võttes . </s> <s> " Kindlasti ma loen seda . </s> <s> Ei juhtu just iga päev , et Tema Majesteet ühele oma tähtsusetule , ent kuulekale ja ustavale vasallile kirjutab . </s> <s> Seniks aga , kuni ma selle tähelepanuväärse läkituse sisuga tutvun , on mul rõõm osutada teile külalislahkust . </s> <s> Teile eraldatakse toad ja kõige paremad Bingeni täidetud metssead ootavad teid söögisaalis . </s> <s> Meie kuulsad veinid peavad teie reisiväsimust vähendama ja meelt ergutama . </s> <s> Nii et te olete teretulnud ! " </s> </p>
<p> <s> Saadik ei liigutanud end. " Kuninga soov on , et te annate vastuse kohe , " vastas ta siis . </s> </p>
<p> <s> " Kas kuningas tõesti soovib , et ma talle kiirustades ja järele mõtlemata vastuse annaksin ? " teeskles van Bingen üllatust . </s> <s> " Pealegi on varsti saabumas õhtu ja ma ei söanda Tema Majesteedi saadikuid tõesti kostitamata ja öömaja pakkumata tagasi lubada . " </s> </p>
<p> <s> " Lugege , hertsog ! " käskis saadik uuesti . </s> <s> " Lugege ja öelge oma vastus . " </s> </p>
<p> <s> " Hästi , te saate selle . </s> <s> Ja nii kiiresti kui võimalik . </s> <s> Aga tähtsaid asju ei aeta õues ja teenrite silmi all . </s> <s> Kui lugupeetavad on nii lahked , siis räägime edasi peasaalis . </s> <s> Ja ärge nõudke mult jultumust mitte austada kuninglikke tavasid , te teate suurepäraselt , et saadikuid ei võeta vastu hoovis . " </s> <s> Ja lahkelt tõstis hertsog käe , näidates sissekäigu suunas . </s> </p>
<p> <s> Nad jätkasid oma vestlust perekonnavappide ja odadega kaunistatud saalis , kus hertsog tavaliselt külalisi vastu võttis . </s> <s> Nüüd ilutses saali tagumisel seinal ka meister Melchiori poolt maalitud van Bingeni peaaegu elusuuruses portree , millest kiirgas võimu , tugevust , rüütellikkust ja suursugusust . </s> <s> Kahjuks ei paistnud sombuses taevas õhtupäikest , maal jäi varju ning pealegi ei pööranud kohtumarssal portreele ka mingisugust tähelepanu . </s> <s> Bingen seisis oma külalisega keset saali , hertsogi kõrval oli kantsler , üheksa ratsanikku jäid läve lähedale seisma . </s> </p>
<p> <s> Hertsog andis kantslerile märku vutlar avada , too luges lühikese läkituse läbi ja sosistas siis Bingenile kõrva . </s> <s> Midagi uut kirjas muidugi polnud , see oli vahistamiskäsk Damara nimele ühes nõudega kurjategija välja anda . </s> <s> Mida muud võinukski kohtumarssali vutlar sisaldada ? </s> <s> Bingen mõtles hetke ja andis siis Hilbrandtile märku eemalduda . </s> </p>
<p> <s> " Te tahate mu õde ? " küsis ta siis mõtlikult oma külaliselt . </s> </p>
<p> <s> " Kuningas nõuab kurjategijat , " vastas kohtumarssal . </s> <s> " Ta on siin , me teame . </s> <s> Te olete varjanud riiklikku kurjategijat . " </s> </p>
<p> <s> " Te olete ... aadlik ? " küsis Bingen pikkamisi . </s> </p>
<p> <s> " Sel pole hetkel tähtsust . " </s> </p>
<p> <s> " Siiski , ma eeldan , et te olete aadlik . </s> <s> Või aumees igatahes . </s> <s> Kohtumarssaliks ei saa kõlvatud mehed . </s> <s> Pange ennast nüüd minu olukorda ... " </s> </p>
<p> <s> " Mind ei saadetud siia selleks , et ma ennast kellegi olukorda paneksin , hertsog . </s> <s> Teie huvi minu isiku suhtes on täiesti ülearune ja kohatu . " </s> </p>
<p> <s> " Ma palun teid , ärge ägestuge . " </s> <s> Hertsog ajas end sirgu , ta võimas kere oli saadiku omast pikem , õlad laiemad ja selg turjakam . </s> <s> Mitte asjata ei räägitud , et pärast Arasthavanit on Milton van Bingen kuningriigi esimene rüütel . </s> <s> " Kuningas nõuab minu õde ? </s> <s> Jah , see ei tule mulle üllatusena . </s> <s> Damara on tõesti minu juures olnud , pärast seda , kui ta kõige alatumal kombel pani toime mõrva - ja ärge küsige minu käest , miks ta seda tegi . </s> <s> Ma pole teda varjanud ega peitnud , olen täitnud vaid aadliku ja venna kohust . </s> <s> Aadlikuna , ma loodan , te mõistate mind . </s> <s> Mina pole teda siia kutsunud , aga kui ta juba tuli , siis ei saanud ma teda ära ajada . " </s> </p>
<p> <s> " Sel kõigel pole mitte mingisugust tähtsust . </s> <s> Ma nõuan , et Damara toodaks siia , ja ma vahistan ta , et viia Handridi kuninga kohtu ette . " </s> </p>
<p> <s> " Ja milline saab olema selle otsus ? " </s> </p>
<p> <s> " Te teate väga hästi , et ma ei saa ega kavatsegi sellele küsimusele vastata . " </s> </p>
<p> <s> " Teate , " ütles van Bingen äkki karmilt , " ma tahan teiega inimese moodi rääkida ja tahan kuningat aidata . </s> <s> Ma ei taha temaga riidu kiskuda , ma olen tema ustav alam , rääkigu kurjad keeled mida tahes . </s> <s> Kuningas mõistab suurepäraselt , et oma õde talle välja andes käituksin ma kui viimane lurjus . </s> <s> Mul on teile ettepanek . </s> <s> Ma saadan oma õe Santise saarele pagendusse . </s> <s> Seal on üks kaluriküla ja mingid vana vahitorni varemed , oma elu lõpuni jääks ta sinna , sest on häbistanud Bingenite suguvõsa , mis minu jaoks on kõikidest kuritegudest kõige rängem . </s> <s> Ma karistan teda selle pagendusega ja mitte iialgi ei tõsta ta enam jalga siia lossi ega Handridi . </s> <s> See on mõistlik ettepanek , kohtumarssal , peate tunnistama . </s> <s> Teen seda ainult selleks , et tõestada kuningale oma ustavust . " </s> </p>
<p> <s> Saadik tunnistas küll , ainult et ainitise pilguga hertsogit , mitte tema ettepanekut . </s> <s> " Kas ma pean nii aru saama , " ütles ta väga aeglaselt , " et te keeldute täitmast kuninga käsku ? " </s> </p>
<p> <s> " Ma tahan vaid leida lahendust , mis rahuldaks kõiki osapooli . " </s> </p>
<p> <s> " Teie , hertsog , ei ole siin osapool . " </s> </p>
<p> <s> " Kuidas te siis seisate minu lossis ja vaidlete minuga , kui ma pole siin isegi osapool ? " </s> </p>
<p> <s> " Sest te varjate riiklikku kurjategijat . " </s> </p>
<p> <s> " Ma ei varja teda ! </s> <s> Ma tunnistan , et ta on hetkel minu maadel ja et ta on häbistanud kuningat ja minu suguvõsa ... " </s> </p>
<p> <s> " Siis , " lausus kohtumarssal iga sõna eraldi rõhutades , " andke ta siia . " </s> </p>
<p> <s> " Ma järeldan sellest , et kuningas tahab mind alandada ja häbistada ? </s> <s> Ma olen tema vasall , olen tema eest valmis andma oma elu , kuid mitte iialgi pole ma vandunud kuningale , et ohverdan talle oma au . " </s> </p>
<p> <s> " Hertsog , te ehk ei lugenud vahistamiskäsku piisavalt tähelepanelikult . </s> <s> Seal seisab ka , et mul on voli loss vajaduse korral läbi otsida . " </s> </p>
<p> <s> " Ja te teeksite seda ? " </s> </p>
<p> <s> " Kui mind selleks sunnitakse . " </s> </p>
<p> <s> " Te kahtlete , et ma olen valmis oma au kaitsma ? " </s> </p>
<p> <s> " Mina olen siin selleks , et kaitsta kuninga au . " </s> </p>
<p> <s> Kantsler Hilbrandt astus tõtlikult oma isanda juurde ja puudutas rahustavalt tolle õlga . </s> <s> Isegi ukse juures olid kohtumarssali sõdalased pingule tõmbunud . </s> <s> Nad ei võinud küll kuulda sõnu , ent kahe mehe liigutused ja hääletoon rääkisid selgelt üha kasvavast pingest . </s> <s> Van Bingen rapsas küll kantsleri käe oma õlalt , kuid hammustas huulde ja sundis end sügavalt hingates rahulikuks . </s> <s> Ta ei saanud lubada , et kohtumarssal hakkaks lossi läbi otsima , ta ei saanud ka lubada , et too siit raevutsedes lahkuks . </s> <s> Tabagu maapõuejõudude needus seda sajakordset lolli hoora ! </s> </p>
<p> <s> " Teie ustavus teeb teile ainult au , " sõnas siis van Bingen . </s> </p>
<p> <s> " Me räägime liiga palju teist ja minust , " kostis kohtumarssal vastuseks . </s> <s> " Me oleme antud juhul täiesti tähtsusetud isikud , ainult vahendid Tema Majesteedi tahte teokstegemisel . </s> <s> Ma ootan , hertsog , kus on vang ? " </s> </p>
<p> <s> " Minu õde ei viibi praegu lossis , " vastas hertsog . </s> <s> Ta pidi aega võitma . </s> </p>
<p> <s> " Kus ta siis on ? " ' </s> </p>
<p> <s> " Jahilossis . </s> <s> Roggi ürglaanes , minu jahilossis , " vastas van Bingen pärast hetkelist viivitust . </s> </p>
<p> <s> " Nii et te varjate teda seal . " </s> </p>
<p> <s> " Ma ei varja teda kusagil . " </s> </p>
<p> <s> " Ta on tagaotsitav kurjategija , kes oleks tulnud kuningale esimesel nõudmisel välja anda . </s> <s> Teda varjates võtate osa veretöö süüst endale . " </s> </p>
<p> <s> " Ma ei tea , kas teil on kombeks oma perekonnaliikmeid küsitleda . </s> <s> Minul ei ole . " </s> </p>
<p> <s> " Ta on siis jahilossis ? " </s> </p>
<p> <s> " Jah , ta on seal . " </s> </p>
<p> <s> " Sellisel juhul , hertsog , olen sunnitud teilt nõudma - näidake teed ! " </s> </p>
<p> <s> " Oh , kuidas teile küll aru pähe panna ? </s> <s> Minu õde on minu külaline . </s> <s> Mitte ükski aadlik ei saa oma perekonnaliiget nõndamoodi välja anda . </s> <s> Ma pakun ju kuningale mõistlikke lahendusi . </s> <s> Kui talle ei sobi pagendus Santise saarel , siis las teatab Tema Majesteet , kuidas ta soovib Damarat karistada . </s> <s> Ja ma karistan teda , sest ta on rüvetanud oma perekonna au . " </s> </p>
<p> <s> " Minu volitused ei hõlma mingisuguste kokkulepete sõlmimist . </s> <s> Ma tulin kurjategija järele . " </s> </p>
<p> <s> " Hästi , " hertsog ohkas ja sundis end rahulikumaks . </s> <s> " Te ometi võimaldate mulle järelemõtlemisaega ? </s> <s> Rogg on igal juhul kaugel ja öösel te sinna ju ei lähe . </s> <s> Olge külaliseks minu lossis ja las hea õhtusöömaaeg leevendab pingeid meie vahel . </s> <s> Ma ei vihka teid ja loodan , et vastate samaga , oleme mõlemad vaid Tema Majesteedi truud teenrid . </s> <s> Las hea vein ja mahlakas liha abistavad meid ühise keele leidmisel . </s> <s> Te ei keeldu ju ometi , kohtumarssal ? " </s> </p>
<p> <s> Ja hertsogi üllatuseks kohtumarssal ei keeldunudki . </s> <s> Ta vahetas vaid oma meestega mõned pilgud ja noogutas siis . </s> </p>
<p> <s> " Ma võtan teie kutse vastu . </s> <s> Me ööbime lossis . </s> <s> Kuid palun teil mitte ära unustada , et oleme kuninga poolt volitatud ... " </s> </p>
<p> <s> " Jah , loomulikult olete te oma liikumistes vaba , võite tulla ja minna , millal soovite . </s> <s> Ma annan teie käsutusse külalisteruumid lossi läänetiivas , ent nüüd , kui lubate , kohtumarssal , küsin ma veel kord teie nime . </s> <s> Ma pole harjunud einestama nimetu külalisega . " </s> </p>
<p> <s> " Minu nimi on Korl de Egeland . " </s> </p>
<p> <s> " Niisiis ... te olete krahv ? " </s> </p>
<p> <s> " Praegu olen ma Tema Majesteedi kohtumarssal . " </s> </p>
<p> <s> " Ja ma loodan , et ühtlasi ka näljane . </s> <s> Mul on au , Korl de Egeland , paluda teid endale järgneda ! " </s> </p>
<p> <s> Õhtusöök möödus varjatud ja vaikses võitluses . </s> <s> Hertsog jutustas oma maadest , selle andidest ja suguvõsa kuulsusrikkast ajaloost , päris uudiseid Handridist ega unustanud pidevalt mainimast , kuivõrd ustav ja truu kuninga alam ta on . </s> <s> Korl de Egeland rääkis vähe , vastas vaid umbmääraselt mõnele küsimusele , ent siiski hoidus temagi puudutamast teravaid teemasid . </s> <s> Korli üheksa meest ei rääkinud üldse , küll aga sõid ja jõid mehiselt ja veendusid , et jutud Bingeni viljakatest maadest ja kuulsast kokakunstist pole alusetud . </s> </p>
<p> <s> See oli südaööl , kui mehed olid juba oma tubadesse majutatud , kui nad said esimese võimaluse Korliga rääkida . </s> <s> Korl ütles neile vaid , et ärgu nad magama heitku , ja kutsus Smiczani enda juurde . </s> <s> Kaks õiglast jäid nelja silma alla . </s> </p>
<p> <s> " Damara on siin ? " küsis Smiczan kohe . </s> </p>
<p> <s> " Jah , ta on siin , " vastas Korl . </s> <s> " Hertsog üritab kavaldada ja aega võita , ta ei julge otse kuningale vastu astuda , keerutab ja vassib . </s> <s> Damara on aga siin , mitte jahilossis . </s> <s> See oli temast kaval käik , kuid ta ei suutnud mind petta . " </s> </p>
<p> <s> " Ja mida me teeme ? " </s> </p>
<p> <s> " Ma olen kindel , " lausus Korl aeglaselt , " et täna öösel kavatseb hertsog Damara toimetada sinna , kus ta väidab mõrtsuka praegu olevat . " </s> </p>
<p> <s> " Miks täna öösel ? " </s> </p>
<p> <s> " Sest tal pole muud võimalust . </s> <s> Mida me teeme ? </s> <s> Mida tahab Zmaiko ? </s> <s> Zmaiko tahab Damarat . </s> <s> Kui see nõid on meie käes , on meil trump Bingeni vastu , pantvang . </s> <s> Me võtame Damara täna öösel kinni , Smiczan . </s> <s> Me röövime ta ja viime tagasi Handridi . " </s> </p>
<p> <s> " Läheb verevalamiseks , " kahtles Smiczan . </s> </p>
<p> <s> " Ei pruugi minna . </s> <s> Nad ei oota kallaletungi , me tegutseme kiiresti ja ootamatult . </s> <s> Ja paar elu vähem , tähendab ka paari vaenlast vähem . </s> <s> Kustutame tuled ja teeskleme , et puhkame . </s> <s> Ja saadame mehed salaja välja . </s> <s> Me ei tohi neile lossis kallale tungida , parem on väljas . </s> <s> Ära unusta , et meil on vahistamiskäsk . </s> <s> Kui Damara saatjad vastu hakkavad , on meil õigus nad tappa . </s> <s> Õiglastelt õigus ! " </s> </p>
<p> <s> " Õiglastelt õigus ! " </s> </p>
<p> <s> Kuningannale , mis sest et endisele , ei meeldi , kui teda vastu ööd voodist välja aetakse , olgu see ajaja kasvõi tema vend , kelle juures ta maapaos on . </s> <s> Damara ei mõistnud , ei soovinudki aru saada , mida hertsog talle räägib . </s> </p>
<p> <s> " Nad on ise kõik ühed mõrtsukad , Milton ! " hüüdis naine . </s> <s> " Kuidas nad julgevad vahistada kuningannat ! " </s> </p>
<p> <s> " Mu õde , " vastas hertsog , " ma ei tulnud vaidlema . </s> <s> Sa lähed jahilossi , kuni ma jõuan kuningaga kokkuleppele . </s> <s> Kui need mehed tahavad sulle sinna järele tulla , leian ma võimaluse neid peatada . </s> <s> Nüüd aga - tee nii , nagu sulle räägitakse . " </s> <s> Ja ta lisas mõttes : tee kasvõi ükski kord nii , nagu sulle räägitakse , sa vana kiimane hoor ! </s> </p>
<p> <s> Talvel , südaöösel , külma käes lõdisedes , mingite sõjameeste saatel põgeneda omaenese kodust isehakanud kuninga maamatsidest sulaste eest ? </s> <s> Jah , Damara pidi kuuletuma ja end alandama , tal polnud valikut . </s> <s> Kui van Bingenile kanti ette , et soovimatud külalised on magama heitnud , kutsus ta kaheksa meest , parimad salgaülemad , ja ütles , mida neil teha tuleb . </s> <s> Ta lubas neil kaasa võtta harkpüssid ja mõõgad , julgegu neid teel tülitada kes tahes , aga hommikuks peab Damara olema Roggi laane jahilossis . </s> <s> Mehed jäävad temaga sinna , valvavad kuningannat , et ta sealt ühtegi sammu ei astuks . </s> <s> Mitte kedagi peale hertsogi või tema kulleri ei tohi Damara juurde lasta . </s> <s> Mitte kedagi . </s> </p>
<p> <s> See talveöö oli kirgas ja karge . </s> <s> Vaid harva sajab Bingenis lund , aga kui taevaluugid on valla ja külmad tuuled mägedest puhuvad , siis kattub maa valge kirmega , suvel nii viljakad põllud on lumevaiba all . </s> </p>
<p> <s> Lumistel teedel on kergem jälitada . </s> <s> Ka öösel . </s> <s> Veel enam , kui taevas sirab täiskuu ja sa näed kaugel eemal teel tõrvikuhelki hubisemas . </s> <s> Korl ratsutas oma kaaslastega mööda lumekirmega kaetud teed , kuu taevas valgustas nende retke ja Damara kaitsesalk kadus eespool kingu taha . </s> <s> Hertsogi sõjameestest pole õiglaste vaistule ja kavalusele vastast , oli ta kogu aeg teadnud . </s> <s> Van Bingen on kõigest üks aadlik , mis sest , et tähtis maaisand . </s> <s> Ta oli arvanud , et suudab Zmaiko saadiku üle kavaldada - noh , nüüd peab ta oma eksimust tunnistama . </s> <s> Kuninga kohtumarssali salk oli lahkunud öösel ja salaja , veidi pärast seda , kui Smiczan oli märganud , kuidas mantlis naine meestesalga saatel hilju lossiväravast välja hiilis . </s> <s> Õiglased olid vahid ja tallimehe uimaseks löönud ning kinni sidunud , talutanud oma hobused väravast välja ja suundunud värskete jälgede juhatusel Damarale järele . </s> <s> Enne varahommikut seotud valvureid ei leita ja selleks ajaks on Dvaioni tapja juba õiglaste käes ning teel Handridi . </s> </p>
<p> <s> Kui nad olid lossist Korli arvates piisavalt kaugele jõudnud ja ees võis juba aimata tumedat metsaviirgu , sundis Korl hobused kiiremale galopile . </s> <s> Enne laant peavad nad põgenikud tabama , metsas võib olla liiga palju radu , mida õiglased ei tunne ; metsas on kergem pakku pugeda . </s> <s> Nüüd ei teinud nad enam oma jälitamisest saladust , ajasid hobused vahule , süütasid tõrvikud , huilgasid ja andsid kannuseid . </s> <s> Peagi võis näha , et ka põgenikud olid neid märganud . </s> <s> Tulukesed jäid seisma . </s> <s> Aeglaselt lähenevad tumedad varjud askeldasid midagi oma ratsude ümber . </s> </p>
<p> <s> Juba eemalt hüüdis Korl : " Seis ! </s> <s> Siin tuleb kuninga kohtumarssal ! " </s> </p>
<p> <s> Hertsogi mehed ei kiirustanudki põgenema . </s> <s> Lähemale jõudes nägi Korl , et nad varjasid poolringis pikas mantlis ratsanikku , kes sai olla ainult Damara . </s> <s> Meeste hobused olid põigiti teel ees ja nende vahele olid nad püstitanud mingid kummalised hargid , mille peal pikad toikad . </s> <s> Ammud , mõtles Korl . </s> <s> Ei , ilmselt mitte , need torud ei näinud ambude moodi välja . </s> <s> Näis , nagu oleks kõik mehed soovinud korraga piipu süüdata , nad olid lõpetanud kohmitsemise kotikeste kallal ja krapsasid just tulerauast tuld . </s> </p>
<p> <s> " Mul on alust arvata , et te varjate riiklikku kurjategijat , " hüüdis Korl . </s> <s> " Mul on tema kohta vahistamiskäsk . " </s> </p>
<p> <s> " Hei , Korl , oled see tõesti sina ? " hüüdis mantlis kogu vastu . </s> <s> " Sina , igavene mullasonkija ! </s> <s> Kus su peremees on ? </s> <s> See vana Dvaioni-kõbi ? " </s> </p>
<p> <s> " Damara , " pomises Korl raevunult ja pani käe mõõgapidemele . </s> <s> " Andke vang meile viivitamatult üle , " nõudis ta siis . </s> </p>
<p> <s> " Eksid , külamees , " vastas üks sõdur . </s> <s> " Sa ei saa mitte kedagi . " </s> </p>
<p> <s> " Mul on vahistamiskäsk . " </s> </p>
<p> <s> " Tead , millist kohta sa võid endal sellega pühkida ? </s> <s> Me ei anna sulle kedagi , mingist vahistamiskäsust ei tea ma midagi . </s> <s> Meie isand on hertsog van Bingen . " </s> </p>
<p> <s> " Bingen elagu ! " röögatasid sõdurid . </s> </p>
<p> <s> " Teid on kaheksa kümne vastu , " vastas Korl . </s> <s> " Ja minu poolel on veel kuninga õigus . </s> <s> Damara siia või muidu ... " </s> </p>
<p> <s> " Sihtige hobuseid , " hüüdis salgaülem oma meestele ja siis Korlile : " See on viimane hoiatus . </s> <s> Veel üks samm ja sa oled surmalaps ! " </s> </p>
<p> <s> " Te tõstate oma relvad kuninga kohtumarssali vastu . " </s> </p>
<p> <s> " Kao minema , " vastas sõdur lihtsalt . </s> <s> Pimeduses hakkasid äkki susisema kaheksa tulukest . </s> <s> On see mingi nõidus , ei mõistnud Korl . </s> <s> Küll aga seda , et nüüd on aeg rünnata . </s> <s> Ta tõmbas tupest mõõga ja samuti tegid tema kaaslased . </s> </p>
<p> <s> " Õiglastelt õigus ! " röögatas Korl . </s> </p>
<p> <s> " Ja surm , " kõlas vastuseks sõjahüüd üheksast suust . </s> </p>
<p> <s> Kuid õiglased ei jõudnud oma hobuseid kannustada , et sõduritele kallale söösta . </s> <s> Korraga lahvatasid pimedusest leegid ja raksatasid valjud kõmakad , nagu oleks keegi raudhaamritega vastu kive peksnud . </s> <s> Kärgatused olid nii valjud , et lõid Korli kõrvad hetkeks lukku , välgusähvatused pimestasid ta . </s> <s> Ikkagi mingi nõidus , jõudis ta mõelda , kui tundis , kuidas hobune tema all võpatas . </s> <s> Ilmselt segunesid torudest sähvivate leekidega hobuste hirmuhirnatused - need loomad ju kardavad tuld ja valju müra ... </s> <s> Aga midagi pidi seal veel olema . </s> <s> Korl ei suutnud kohe aru saada , et tema ratsu vajus tagajalgadele ja kisendas valust . </s> <s> Korli silme all kukkus Smiczani hobune nagu niidetult ja õiglane varises tema alla . </s> <s> Keerlevad suitsupilved , veel kaks kärgatust , hobuste hirnumine , segadus , hirm , karjed . </s> <s> Sõdurid hakkasid kohe liikuma , nad viskasid käest oma pikergused torud , haarasid mõõgad . </s> <s> Korl nägi , kuidas salgaülem Smiczani maa külge naelutas , nägi , kuidas ta sõber karjatas , krampides viskles , kui teda lihuniku kombel tapeti . </s> <s> Korli enda hobune oli samuti maha vajunud , tõmbles valukrampides ja Korli riided said korraga kokku millegi kleepuva , märja ja soojaga . </s> <s> Kolm õiglast , kes tema taga olid seisnud , suutsid siiski mõõgad haarata ja sadulast karata , nende hobused aga traavisid kabuhirmus eemale . </s> </p>
<p> <s> Veel kord välkusid sõdurite käes mõõgad ja kaks õiglast tapeti , Korl kohmitses jalustega , et end vabaks rabelda , kui mõõgalöök teda vasakusse puusa tabas . </s> <s> Ta ei jõudnud tunda valu , küll aga meeletut raevu ja viha . </s> <s> Parema käega rabas Korl põuest pistoda ja enne , kui kallaletungija arugi sai , oli see pidemeni tema rindu löödud . </s> <s> Surijat kilbina kasutades rabeles Korl püsti , haaras mõõga , jõudis vaistlikult tagasi tõrjuda veel ühe hoobi . </s> </p>
<p> <s> Tema ümber võideldi . </s> <s> Neli õiglast lebasid maas , tumedad laigud nende all olid kindlasti veri . </s> <s> Lumes põlesid tõrvikud , valgustades taplust . </s> <s> Damara oli edasi ratsutanud , jälgis võitlust eemalt , ja kas mitte ei kostnud Korlini tema võigas naer ? </s> </p>
<p> <s> Mis poleks ka olnud need kärgatused ja sähvatused , kas nõidus või imeväikesed kahurid , igatahes olid need lahingu käigu tugevalt hertsogi sõdurite kasuks pööranud . </s> <s> Aga mitte lõplikult . </s> </p>
<p> <s> " Minu juurde , õiglased ! " röögatas Korl ja viis meest hakkasid tema ümber kogunema . </s> </p>
<p> <s> Jah , nad olid vaid maamehed ega pidanuks vastu saama hertsogi elukutselistele sõdalastele . </s> <s> Aga viimased aastad olid nad lossis tapluskunsti harjutanud , käinud rahustamas mässavaid külasid . </s> <s> Nad olid harjunud tapma mõõgaga ja praegugi oli kaks vastast juba maha varisenud . </s> <s> Kõik pole veel kaotatud , nad võivad võita . </s> <s> Ja viia Zmaikole sõna hertsogi reeturlikkusest . </s> </p>
<p> <s> Nad oleksid võinud võita . </s> </p>
<p> <s> Kui künka poleks tagant hakanud kostma kabjaplaginat ja mitukümmend tõrvikut poleks ööd äkki valgeks teinud . </s> <s> Ründajad röögatasid rõõmust , nähes abiväge saabumas , pressisid julgemalt peale , Korl sai veel haavata ja tundis , kuidas veri tema ihust välja voolab . </s> <s> Siiski suutis ta veel vastu hakata ja lähenejaid nähes hüüda : " Hertsog , sa reetlik koer ! " </s> </p>
<p> <s> Ratsasalga eesotsas kappas tõepoolest van Bingen ise . </s> <s> Tema kõrval kantsler Hilbrandt ja siis veel ligi kakskümmend meest . </s> <s> Võitlejad võeti piiramisrõngasse ja Korlil ei jäänud muud üle kui mõõk langetada . </s> <s> Ta surus hambad vihast kokku , kuid ei suutnud hoiduda põlvili vajumast , haavad tegid talle nüüd valu ja elujõud voolas ta seest välja . </s> </p>
<p> <s> " Te olete mu külalislahkust kurjasti kasutanud , Korl de Egeland , " hüüdis van Bingen . </s> </p>
<p> <s> " Ja sina oled petis , lurjus ja mõrtsukas , " suutis Korl vastuseks kuuldavale tuua . </s> <s> " Kes tapab mõrtsuka varjamiseks , on ka ise mõrtsukas . " </s> </p>
<p> <s> Hertsogi mehed hüppasid hobustelt ja jooksid haavatuid abistama . </s> <s> Damara lähenes ratsutades läbi lumevallide ja tüüris oma venna kõrvale . </s> <s> Korl tundis , kuidas haavadest voolab veri ja valu järjest tugevamaks läheb . </s> <s> Tema ja veel neli õiglast suutsid hädavaevu seista , ülejäänud kaaslased lebasid lumes . </s> <s> Mõned oigasid veel . </s> </p>
<p> <s> Korl ei kuulnud , kuidas kantsler Hilbrandt oma isandalt vaikselt küsis : " Mida käsite ette võtta , Kõrgus ? " </s> </p>
<p> <s> " Langenud tuleb üle lugeda . </s> <s> Ellujäänuid saab ehk ravida . " </s> </p>
<p> <s> " Ja siis ? </s> <s> Kui me oleme nad terveks ravinud ? " </s> </p>
<p> <s> " Pantvangid ? " </s> </p>
<p> <s> " Te söandate vangistada kuninga kohtumarssali ? " </s> </p>
<p> <s> " Mida muud mul üle jääb ? " </s> </p>
<p> <s> Hilbrandt ajas oma ratsu hertsogile veel lähemale ja ütles poolsosinal : " Pärast seda , kui te saatsite oma õe jahilossi , jääb meile vaid üks võimalus . " </s> </p>
<p> <s> Van Bingen mõtles veidi , kuid raputas siis pead . </s> <s> " Ei , " sõnas ta . </s> <s> " See poleks ... aus . " </s> </p>
<p> <s> " Mis on siin maailmas üldse aus ja mis mitte ? " </s> </p>
<p> <s> " Te soovitate kuritegu . " </s> </p>
<p> <s> " Kas seadusliku kuninga vastu vandenõu punumine pole siis kuritegu ? </s> <s> Kõik sõltub vaatenurgast , Teie Kõrgus . </s> <s> Te ei saa neid minema lasta , sest nad on näinud harkpüsse . " </s> </p>
<p> <s> " Need mehed võivad jääda lossi , kuni sõja lõpuni . </s> <s> Nad on pantvangid . " </s> </p>
<p> <s> " Otsus on muidugi teie teha , Kõrgus , ent siiski luban ma endale mõned märkused . </s> <s> Niipalju kui ma olen kuulnud kuningast ja tema lähimatest võitluskaaslastest , siis ... </s> <s> Ühesõnaga , need on mehed , kes maksavad kätte . </s> <s> Nad nägid oma sõprade langemist ja teie , mina loomulikult samuti , oleme nende jaoks igaveseks ära märgitud . </s> <s> Kui te nad kunagi vabastate , siis varem või hiljem tulevad nad kätte maksma . </s> <s> Varem või hiljem tuleb meil nendega vastakuti seista . " </s> </p>
<p> <s> " Ei , kantsler , ei . " </s> </p>
<p> <s> " On see teie viimane sõna ? " </s> </p>
<p> <s> Hertsog kiskus hobust ratsmeist ja andis kannuseid . </s> <s> Uhke loom tormas hangedesse , tema kapjade alt paiskus lumekamakaid . </s> <s> Ängistatud ja vaevas , tegi hertsog paar tiiru ümber vangide , hüüdis midagi . </s> <s> Kui ta Hilbrandti kõrvale naases , oli ta oma huuled verele purenud . </s> </p>
<p> <s> " Ka mulle ei meeldi see , Kõrgus , " pomises kantsler . </s> <s> " Ka mulle ei meeldi . " </s> </p>
<p> <s> " Mu kõrgeauline õde ! " hüüdis van Bingen . </s> <s> " Suvatsege mulle järgneda . </s> <s> Mehed , te jääte kantsleri käsutusse , kaks teist tulevad minuga kaasa ! " </s> <s> Ja enne kui ta uuesti minekule pöördus , ütles ta Korlile : </s> </p>
<p> <s> " Kohtumarssal de Egeland . </s> <s> Mul on kahju , aga see on sõda . </s> <s> Kunagi , teises maailmas , oleks mul õnn võidelda teiega ühel poolel . </s> <s> Hüvasti ! " </s> </p>
<p> <s> Korl vaatas eemalduvale nelikule pikalt järele ja surus vihas hambad risti . </s> <s> Ta võttis kokku kogu jõu , et mõõgaga üht hertsogi meest rabada , ent relv löödi tal käest ja ta ise kukkus lumme pikali . </s> </p>
<p> <s> " Laadida ! " käsutas kantsler . </s> </p>
<p> <s> Van Bingen oli jõudnud metsa ja ületas just kuuvalguses vana lagunenenud kivisilda , kui eemalt nõmmelt kostsid öötuules sumbuvad raksatused ning tumedate puude vahelt sähvatas tulekuma . </s> <s> Damara kurgust kostis õel naer . </s> <s> Hertsog pidi kogu oma tahtejõu kokku võtma , et kõrgeaulisele õele mitte rusikaga vastu nägu lüüa . </s> </p>
<p> <s> Õiglaste pealikud hakkasid Handridi kogunema siis , kui varakevadise päikese kiired linna ümber juba lund sulatasid . </s> <s> Nad olid kõik siin - Võhandmäe , Rauapää , Meremäe , Suurpaasmäe , Rannaküla , Alamjõe , Mustasaare , Sooääre , Liivanõlva , Karutaguse , Lodjamõisa õiglased , uue nimega skvaierid , enamikus vanad mehed , kasukate ja viltsaabastega , enamik neist viimasel ajal endale kuldkette ja muid väärikaid esemeid külge riputanud . </s> <s> Nad kõik tulid saatjatega , nende jaoks eraldati lossi parimad toad ja kokad vaaritasid ööpäev läbi kõrgete külaliste tarbeks peenemaid roogasid . </s> <s> Del Terry käis neil päevil lossis ringi kirtsus ninaga ; mitte külaliste madal seisus ei põhjustanud seda , sest õiglased olid ju nüüd kõik tähtsad mehed ja kuninga lähimad abilised maakondades , vaid hais . </s> <s> Õiglased haisesid lautade , loomade , talude ja tarede , kuivade heinte , koldesuitsu ja mustuse järele . </s> <s> Nad ei vaevunud ka kuningalossis viisakamalt käituma , nad kusid kaminatesse , sülitasid ja nuuskasid põrandale , sõid näppude ja pussnugadega , jõid veini otse kannudest , ja kui seda liiga palju sai , ei vaevunud nad kombekalt eralduma , vaid tühjendasid oma tõrkuma hakanud magusid otse saalis . </s> <s> Del Terry ei suutnud end tagasi hoida ja vihjas kuningale , et niiviisi võib ka Tema Majesteedi enda maine õukondlaste silmis kannatada saada . </s> </p>
<p> <s> " Need mehed on mu ainus perekond , ainsad , kes mulle alles on jäänud , " vastas Zmaiko jäiselt . </s> <s> " Ja ma ei kutsunud neid selleks , et neile kombeid õpetada . </s> <s> Igal juhul on selleks ka liiga hilja . </s> <s> Meil on aeg mõelda sõjale , mitte viisakustele . </s> <s> Laske lossi tuulutada , nõunik , kui te muidu magada ei saa . " </s> </p>
<p> <s> Sõjaplaane koguneti arutama kolmandal päeval , kui õiglased olid juba piisavalt kaua mugavust ja söögimõnusid maitsnud . </s> <s> Troonisaal sai õiglaseid täis , Zmaiko istus nende keskel kui võrdne , istus aupaklikult , ja sama pidi tegema ka Lamas del Terry . </s> <s> Jaufer viibis samuti seal , kõrvad kikkis , piip hambus ja käsi valmis kiiresti paberile märkmeid tegema . </s> </p>
<p> <s> " Ma tänan teid , sõbrad , " ütles kõigepealt Zmaiko , " et te mu kutse vastu võtsite . </s> <s> Need on rasked ajad nii teile kui mulle ; meil tuleb läbi ajada ilma Dvaioni , Marcose , Korli ja veel mitme ustava ja ausa meheta , kelle meie vaenlased on mõrvanud . </s> <s> Ma kutsusin teid , et paluda nõu ja juhatust . </s> <s> Zvontar , sina oled vanim meie seast , ma palun sinul esimesena rääkida . " </s> </p>
<p> <s> Halli habemega vanamees , üks väheseid Blagomiri salgast allesjäänud mehi , köhatas , sülitas ja sõnas siis : " Seesuur hertsog seal Bingenis . </s> <s> Sa saatsid talle musta pauna ja tema ? </s> <s> Ta tappis õiglase ? " </s> </p>
<p> <s> " Nii pean ma arvama , " vastas Zmaiko . </s> <s> " Korl pidi saatma mulle pidevalt sõna , kuidas Bingenis asjad edenevad . </s> <s> Nüüd on juba kolmkümmend päeva möödas , kuid ühtki meest pole tagasi tulnud . </s> <s> Bingen ei saanud neid vangistada ; neid mehi - kümnekesi - oleks olnud võimatu vangi võtta . </s> <s> Nad on surnud . " </s> </p>
<p> <s> " See tähendab , et musta pauna viinud mees tapeti , " kähises Zvontar . </s> <s> " Kui tapeti kümme , peame meie vastu tapma sada . </s> <s> See on sõda . </s> <s> Ja see on õiglaste komme . " </s> </p>
<p> <s> " Ma ütleksin , et meil on tõesti ametlik põhjus Bingen kohtu ette tuua ja tema õigusi ja maid kärpida , " söandas del Terry sõna sekka öelda . </s> </p>
<p> <s> " Mis asja ? " kähvas vana Jergus , veel üks mees kunagisest Blagomiri salgast . </s> <s> " Mis kohtu ette tuua ! </s> <s> Meie olemegi siin kohus ja otsus on juba langetatud . </s> <s> Too hertsog tuleb maha lüüa . " </s> </p>
<p> <s> " Bingen on enda ümber koondanud mitmeid reeturlikke krahve ja nende sõjamehi , tema poole on üle läinud ka palju talupoegi , " rääkis Zmaiko . </s> <s> " Tal on mingid salasobingud Cartna linnaga . </s> <s> Loomulikult me tapame hertsogi ja Cartna linnapea . </s> <s> Küsimus on praegu selles , et kas me saame kokku piisavalt suure sõjaväe , et nende vastu retkele minna , või on veel ka muid abinõusid . </s> <s> Mida minu isa oleks teinud ? " </s> </p>
<p> <s> " Sinu isa , " vastas Jergus , " tapeti . </s> <s> Küsimus on hoopis selles , et vältida seda , mida tema oleks teinud . </s> <s> Ma arvan , et me peame koguma suure sõjaväe ja minema hertsogi maid hammustama . </s> <s> Põletama külasid ja heinamaid , hukkama loomi , koguma trahve ja makse . </s> <s> See meelitab ta välja . </s> <s> Ent me ei astu suurde lahingusse , me hammustame teda edasi ja nõuame , et ta enda mehed ta välja annaksid ; koos selle hooraga . " </s> </p>
<p> <s> " Ja kui ei anna ? " </s> </p>
<p> <s> " Siis sõdime edasi . </s> <s> Cartna istub oma paksude müüride taga ja ootab hirmuga tulemust . </s> <s> Kui me oleme hertsogi purustanud , jõuab kätte selle linna aeg . " </s> </p>
<p> <s> " Mina arvan , " sõnas Raduk , Mäetaguse skvaier , " et seda Cartnat pole üldse tarvis . </s> <s> Kui nad ei maksa , siis milleks seda linna üldse vaja on ? </s> <s> Võtame sealt , mis võtta annab ja kaupmehed ning muud sulid ajame teibasse . </s> <s> Õige ? " </s> </p>
<p> <s> " Cartna kaubitsemine tooks õige korralduse korral riigikassasse tähelepanuväärseid summasid , " mainis del Terry veel kord . </s> </p>
<p> <s> " Selles linnas tapeti Marcos ja veel mitu õiget meest , " raius Raduk kohe vastu . </s> <s> " Mis , sa tahad nendega veel milleski kokku leppida või ? </s> <s> Mehed teibasse ja tuli otsa , ütlen ma . " </s> </p>
<p> <s> " Cartnal on paksud müürid , " sõnas Jergus . </s> <s> " Ja palju laevu . </s> <s> Too linnapea tuleb hoopis välja meelitada ja siis kinni võtta . </s> <s> Teibaga olen ma nõus . " </s> </p>
<p> <s> " Del Terry ! " nõudis Zmaiko . </s> <s> " Mida sa Bingenist arvad ? " </s> </p>
<p> <s> " Tal peab olema jõudu , " kostis õuenõunik . </s> <s> " Muidu poleks ta söandanud meie kohtumarssalit tappa . </s> <s> Kindlasti on tal midagi varuks . </s> <s> Meil tasuks ründamisega oodata , kuni me teada saame , mis nimelt . " </s> </p>
<p> <s> " Ootamine on nõrkuse märk , " ühmas Jergus . </s> <s> " Kui me ootame , arvab ta , et me kardame . </s> <s> Kui õiglasi on tapetud , ei saa oodata . " </s> </p>
<p> <s> " Hertsog ei tea , kellega tal tegu on , " hüüdis Zvontar . </s> <s> " Talle tuleb seda meelde tuletada . </s> <s> Võimalikult kiiresti . " </s> </p>
<p> <s> " On kõik sellega nõus ? " küsis kuningas . </s> </p>
<p> <s> " Õiglastelt õigus ! " vastasid vanamehed talle kooris . </s> </p>
<p> <s> " Teie Majesteet ! " sekkus taas del Terry . </s> <s> " Ma mõistan teie raevu ja soovi kätte maksta , kuid kiirustamine ei too sellistes asjades kunagi head . " </s> </p>
<p> <s> " Nõunik , " vastas Zmaiko talle karmilt . </s> <s> " Ma pole iialgi olnud selgema mõistuse juures kui praegu . </s> <s> Ma ei taha kätte maksta , ma pole raevus ega vihane . </s> <s> Need tunded on halvad abilised . </s> <s> Mind on solvatud ja alandatud , minu sõpru on tapetud . </s> <s> Aga ma pole vihane , ma ei saa seda endale lubada . </s> <s> Meie vasturünnak on läbimõeldud ja ainuvõimalik tegutsemisviis . </s> <s> Ma võiksin van Bingeni solvangut võtta isiklikult , aga ma ei tee seda . </s> <s> Katsuge sellest aru saada . </s> <s> Sõbrad , " pöördus ta siis õiglaste poole , " kui palju mehi te suudate kahekümne päevaga relvile saada ? " </s> </p>
<p> <s> Arutelu , milles Lamas del Terryle oli määratud tähtsusetu koht , kestis hilisööni . </s> <s> Alles siis , kui õiglased olid kokku rehkendanud maakondadest kogutavad väed , lasi kuningas kutsuda oma sõjapealikud , auväärsed marssalid ja kindralid , keda Dvaion oli pidanud piisavalt usaldusväärseiks . </s> <s> Nad piidlesid kogunenud õiglasi algul küll mornil meelel , kuid kui nad kuulsid sõna " sõda " , võtsid nad tasapisi tuld ja hakkasid soovitama erinevaid sõjapidamisplaane ja -viise . </s> <s> Et nende vastaseks on Handridi ammune vaenlane van Bingen , lisas sõjameeste innukusele veelgi tuld juurde . </s> <s> Alles keskööl sai kuningas mahti troonisaalist eemalduda , kuulutades nõupidamise lõppenuks . </s> <s> Ta läks oma ruumidesse , läks aeglasel sammul , mõtteis endiselt eelseisev sõda . </s> <s> Agnes istus akna all , seal , kus ta viimasel ajal nii tihti aega veetis , ja vaatas mustavasse öötaevasse . </s> </p>
<p> <s> Zmaiko seisatas uksel , kogus veidi mõtteid ja astus siis sisse . </s> </p>
<p> <s> " Kas Zilvio käis ? " küsis ta . </s> </p>
<p> <s> Agnes noogutas . </s> </p>
<p> <s> " Ja mida ta ütles ? " </s> </p>
<p> <s> " Ta ei tahtnud midagi öelda , " sosistas Agnes . </s> <s> " Keegi ei taha mulle midagi öelda . " </s> </p>
<p> <s> " Siis ütlen mina , " kostis Zmaiko . </s> <s> " Varsti algab sõda . </s> <s> Ma ründame Bingenit ja Cartnat . </s> <s> Ma olen siis lossist kaua eemal ... " </s> </p>
<p> <s> " Nagu ma sind üldse millalgi näeksin . " </s> </p>
<p> <s> " Kuid Zilvio valvab su tervise ja ustavad mehed su julgeoleku üle . </s> <s> Ma ei luba , et sinuga midagi juhtuks . " </s> </p>
<p> <s> " Kõik halb on minuga juba ära juhtunud , kuningas , " sõnas Agnes vaikselt . </s> <s> " Ma olen hüljatud ja üksik . " </s> </p>
<p> <s> Zmaiko tuli oma naise juurde ja pani käe talle õlale . </s> <s> " Ka mina olen üksik , Agnes . </s> <s> Ka mina . " </s> </p>
<p> <s> " Sul on sinu ... õiglased . " </s> </p>
<p> <s> Aga iga päevaga on neid üha vähem , mõtles Zmaiko . </s> <s> Marcos , Wil , Dvaion , Korl , Smiczan - kõik nad on kadunud . </s> <s> Kandis on mägedes , Cordela lootusetu hullumeelne , Agnes ... </s> <s> Jah , Agnes tal veel oli . </s> <s> Ja Agnest pidi ta hoidma . </s> <s> Ühed inimesed su ümbert kaovad ja teised tulevad maapõuejõudude abiga juurde . </s> <s> Mõned päevad tagasi oli Zilvio kuningale teatanud , et lõpuks on Agnes õnnistatud , ta ootab last . </s> <s> Lõpuks ! </s> <s> On see juhus või maapõuejõudude poolt ette nähtud tasakaal ? </s> <s> Ent Zmaikot tegi murelikuks , et Agnes ei rõõmustanud oma seisundi üle , vastupidi , ta tõmbus veelgi rohkem enesesse , nukrutses , kindlasti ka nuttis salaja . </s> </p>
<p> <s> " Sina oled minu naine . </s> <s> Kuninganna , " lausus Zmaiko . </s> <s> " Ma ei taha , et see kuidagi teistmoodi oleks . </s> <s> Anna mulle aega , Agnes , et võita oma vaenlased . </s> <s> Siis kõik muutub . </s> <s> Kui ma hävitan Bingeni ja taltsutan Cartna ... kui asjad on nii , nagu nad peavad olema , siis ... " </s> </p>
<p> <s> " Jah , mis siis ? " </s> </p>
<p> <s> " Siis on meil troonipärija , siis on riigis rahu . " </s> </p>
<p> <s> " Sa ei taha rahu , Zmaiko . </s> <s> Sa oled mürgine , saad sa aru . </s> <s> Sulle tekib vaenlasi juurde . " </s> </p>
<p> <s> " Igal kuningal on vaenlasi . " </s> </p>
<p> <s> " Regonil ei olnud . " </s> </p>
<p> <s> " Aga Bingen ? " </s> </p>
<p> <s> " Regon oleks temaga suutnud leppida . </s> <s> Aga sina ei lepi kunagi ühegi asjaga . </s> <s> Kõik peab minema nii , nagu sina tahad , ühtegi teist teed sinu jaoks pole . " </s> </p>
<p> <s> " Sest ma olen kuningas . " </s> </p>
<p> <s> " Sa oled kogu aeg selline olnud . </s> <s> Juba siis , Pärnaorus . </s> <s> Ära hakka mulle rääkima , et sa armusid siis minusse , ära hakka , palun . " </s> </p>
<p> <s> " Ma ei hakkagi . " </s> <s> Zmaiko silitas Agnese juukseid , aeglaselt , lasi käel mööda kiharaid alla libiseda ja tundis , kuidas naine tema puudutusest kergelt võpatas . </s> <s> " Öö on juba , Agnes , sa pead puhkama . " </s> </p>
<p> <s> Ta suudles naist õrnalt põsele ja läks . </s> <s> Vahekäigus ootas teda Zilvio . </s> <s> Kas see arst üldse kunagi magab , mõtles Zmaiko . </s> </p>
<p> <s> " Cordelal on halvem , " sõnas Zilvio vaikselt . </s> <s> " Ta ei taha süüa . </s> <s> Talle ei tule meelde , et peab sööma . </s> <s> Ma lasin teda toita ja ta hakkas küünistama . " </s> </p>
<p> <s> Zmaiko sulges silmad ja raputas pead . </s> </p>
<p> <s> " Aga Agnes ? </s> <s> Ja minu laps ? " </s> </p>
<p> <s> " Ta võitleb , " vastas arst . </s> <s> " Kuninganna on nooruses oma mehe rõõmustamiseks joonud liiga palju ühte teatavat rohtu . </s> <s> Aga sa pead aru saama , et rohi on oma töö juba teinud . </s> <s> Kuningannas võitlevad otsekui kaks maailma . </s> <s> Üks tuletab talle meelde , et ta on naine , kes on määratud vilja kandma . </s> <s> Teine on viljakuse suretanud , tema keha mõtlemist ümber kujundanud . </s> <s> Ma ei tea , kumb neist peale jääb . </s> <s> Tean vaid seda , et võitja võidab igaveseks . " </s> </p>
<p> <s> " Päästa Agneses naine , Zilvio , " sõnas Zmaiko . </s> </p>
<p> <s> " See pole kerge , kuningas . " </s> </p>
<p> <s> " Ma ei vaja Agnest viljatuna . " </s> </p>
<p> <s> " Selge . </s> <s> Siis ma pean päästma tema elu . " </s> </p>
<p> <s> Pikas Rüütlis , tubakapilve mähkununa , istus kroonik Jaufer , rüüpas töö kõrvale maitsestatud kuuma veini ja vihtus kirjutada Zmaiko nõupidamisest õiglastega . </s> <s> Ta töötas innuga ja ootas kuningat , vana kirjatarga vaist ütles ette , et Zmaiko tuleb üle lugema , kuidas tänased sündmused kirja on pandud . </s> <s> See on pöördeline hetk riigi ajaloos , teadis Jaufer . </s> <s> Täna otsustati anda löök vaenlaste pihta , et õiglus , vabadus ja truudus saaksid võidutseda alatuse , orjuse ja reeturluse üle . </s> <s> Just nende sõnadega ta oligi täna alustanud , ehk veidi suurelisemalt kui tavaliselt . </s> </p>
<p> <s> Kuninga sisse astudes võitles Jaufer pika köhahooga , ta läkastas ja pühkis silmist pisaraid . </s> </p>
<p> <s> " Liiga kange tubakas , " märkis kuningas ukselt . </s> </p>
<p> <s> " Aga lahjem teeb mind uniseks , Majesteet , " vastas kroonik , kui oli silmad kuivaks pühkinud . </s> <s> " Minu vanus eeldab rohkem öist und , aga millal ma siis kirjutan , kui kõik olulised sündmused päeviti juhtuvad ? " </s> </p>
<p> <s> " Sõda ei pane sind muretsema ? </s> <s> Ma tahan , et sa minuga kaasa tuleksid . </s> <s> Kõik kuulsusrikkad lahingud tuleb kohapeal üles tähendada . " </s> </p>
<p> <s> " See on mulle ainult suur au . </s> <s> Tõtt-öelda teeb lossielu mind samuti veidi uimaseks . " </s> </p>
<p> <s> " Sa oled tubli mees , Jaufer . " </s> </p>
<p> <s> " Püüan vaid tões ja vaimus teenida Teie Majesteeti . " </s> </p>
<p> <s> " Oled sa kunagi sõda lähedalt näinud ? " </s> </p>
<p> <s> " Olen küll , " vastas Jaufer . </s> <s> Kuid paistis , et ta ei taha sellest rohkem rääkida . </s> </p>
<p> <s> " Ma pean sõdima , Jaufer , " lisas Zmaiko otsekui endale midagi kinnitades . </s> <s> " Ma ei saa seda sõda edasi lükata , see teenib ainult minu vaenlaste huve . </s> <s> Ja ma ei saa unustada oma isa võitlusi . " </s> </p>
<p> <s> " Jah , muidugi . </s> <s> Inimesed unustavad pigem oma isa surma kui nendelt päritud varanduse . " </s> </p>
<p> <s> " Mis sa seal pomised , Jaufer ? " </s> </p>
<p> <s> " Ah , ei midagi . </s> <s> Lihtsalt üks mõte , mida ma kuulnud olen . " </s> </p>
<p> <s> Zmaiko tuli kirjutuspuldi juurde , tõstis paberilehe ja luges : </s> </p>
<p> <s> " ... et õiglus , vabadus ja truudus saaksid võidutseda alatuse , orjuse ja reeturluse üle . </s> <s> Just nõnda palusid kõigist maakondadest Aulise Majesteedi palge ette kokku tulnud skvaierid ja rahva saadikud . </s> <s> Nii palju oli neid , et kogu vägeva Handridi hoov täitus nendest ja kõik nad said ohtralt süüa ja juua , sest nii tahtis Tema Majesteet nende reisivaeva korvata . </s> <s> Ja siis tulid nad Zmaiko van Weila de Fostayni palge ette , alandlikult , ent teadmises , et nende palvetele vastu tullakse . </s> <s> " Kuningas ! " ütlesid nad , " " Oo , kõige võimsam ja õiglasem kuningas , suures hädas ja palvetes tuleme me sinu juurde . </s> <s> Meie maa õitseks ja inimesed oleksid rõõmsad , kui Cartna linna röövkaupmehed meid pidevalt ei petaks ja turgudel sohki ei teeks ; kui alatu Bingeni käsilased lõunas meie külasid ei rööviks . </s> <s> Bingeni jõud on suur , ta võtab meie tütreid ja naisi , võtab loomi , põletab põlde ja varastab saagid . </s> <s> Me palume sind , Majesteet : ole karm vaenlaste vastu ! </s> <s> Ja kuningas vastas neile : palju võin ma neile andestada , et ainult riigis püsiks rahu . </s> <s> Ma oleksin nõus väiksemate maksudega Cartnast , ma oleksin nõus andestama Bingenile Damara kohutava ja alatu mõrva , sest las mõistku maapõuejõud tema üle kohut . </s> <s> Aga andestada ei saa ma seda , kui minu vaenlased minu truusid ja ausaid alamaid röövivad . </s> <s> Sõda ja häda olgu nendega ... " </s> </p>
<p> <s> " Pole paha , Jaufer , " sõnas Zmaiko . </s> <s> " Ehkki sa oled skvaiereid liiga hädistena kujutanud . </s> <s> Tee nad veidi südikamaks . </s> <s> Ma olen nende kuningas ja neil on õigus ja vabadus kindlameelsemana minu ette astuda . " </s> </p>
<p> <s> " Ma teen nii , " noogutas Jaufer . </s> </p>
<p> <s> " Ja Bingeni jälkused võid teravamaks kirjutada . " </s> </p>
<p> <s> " Oo , Bingen on koletis ! " </s> </p>
<p> <s> " Cartna kaupleb piraatide ja mõrtsukatega , röövides ausaid talumehi . </s> <s> Rohkem isamaalisust , Jaufer ! " </s> </p>
<p> <s> " Kunagi varem pole usinam isamaa-armastaja kroonikat kirjutanud . " </s> </p>
<p> <s> " Siis on kena , Jaufer . </s> <s> Kui sa ainult võiksid mu võidud juba ette kroonikasse kirjutada ... " </s> </p>
<p> <s> " Üks tark mees on öelnud , et tuleviku kohta valetamine tekitab ajalugu , " märkis Jaufer , kuid mitte kuigi lõbusalt . </s> </p>
<p> <s> " Ma tahaks seda sinu tarka meest kunagi näha , Jaufer . </s> <s> Ta tundub liiga tark , et kuskil külakolkas räimi suitsutada . " </s> </p>
<p> <s> " Ma kardan , et see on võimatu , kuningas . </s> <s> See mees on surnud , aga enne surma arvas ta , et sünnib kindlasti kunagi uuesti . </s> <s> Ta oli tark . " </s> </p>
<p> <s> " Ja tundis maapõuejõude ? " </s> </p>
<p> <s> " Nii ma olen kuulnud . " </s> </p>
<p> <s> " Kahju , et ma teda ei tundnud , " ohkas Zmaiko . </s> <s> " Ta pidi olema suur mees . " </s> </p>
<p> <s> " Oh ei , " vastas Jaufer . </s> <s> " Ta oli vaid tavaline inimene . </s> <s> Selle maailma asjad on juba nii seatud , et suureks saab siin ainult mõõga , mitte tarkuse või raamatute abil . " </s> </p>
<p> <s> " Tarkus ilma jõuta ei maksa midagi , " oli Zmaiko Jauferiga nõus . </s> <s> " Keegi ei saa olla vaba , kui ta pole tark ja keegi ei püsi vabana , kui ta pole tugev . " </s> </p>
<p> <s> " Teie ema ütles mulle kord , " sõnas Jaufer ettevaatlikult , " et kõige vabam on see , kellele on määratud kohustus kanda hoolt teiste vabaduse eest . </s> <s> See on vabaduse kõrgeim määr . </s> <s> Niiviisi tuleb välja , et vabadust polegi üldse olemas . " </s> </p>
<p> <s> " See on olemas , " lõikas Zmaiko . </s> <s> " Vabadus ja õiglus on olemas . </s> <s> Ainult mitte igaühele pole määratud seda ära tunda . </s> <s> Need inimesed elavad igavesti pimeduses . " </s> </p>
<p> <s> " Ja surevad , " lisas Jaufer vaikselt . </s> </p>
<p> <s> " Jah . </s> <s> Ja nad surevad ka . " </s> <s> sõnas Zmaiko tõsiselt . </s> </p>
<p> <s> Maakondade meestest ja kuninga ihukaardiväest kokkupandud vägi liikus esimese sulaga kagusse Bingeni maade poole . </s> <s> Seal oli lihtsaid talumehi , keda jutud sõjasaagist olid meelitanud armeega liituma , seal oli nii krahvide sõjasalku , kui ka üle maa kokku jooksnud seiklejaid ja õnnekütte , kellele kuninga teenistus tõotas priid toitu , vähest varandust ja tulusat tegevust . </s> <s> Õiglaste pealikud olid väes sõjapealikest kõrgemad ja kuningas ise ratsutas kaasa . </s> <s> Kohe Bingeni hertsogkonda jõudes saadeti sõnum , et Milton van Bingen peab koos oma õega alandlikult ja relvitult kuninga palge ette ilmuma ja võtma vastu õiglase karistuse . </s> <s> Mingi väike vasallilinnus süüdati põlema ja selle garnison hukati , kaks ümbruskonna küla rüüstati ja vägi liikus edasi , olles esialgsest kergest edust hamba verele saanud . </s> <s> Mindi mööda teed , mis kulges piki Vistra jõe kallast . </s> <s> Kuuldused kuninga enda tulekust karistussalga eesotsas tekitasid kohalikes kabuhirmu , külad jäeti maha , põgeneti metsadesse ja mägedesse . </s> <s> Malev aga põletas külad mahad ja saatis vähese väärtusliku kraami vooriga Handridi poole teele . </s> <s> " Bingen pole maksnud makse , " lasi Zmaiko kuulutada , " Bingen on kurjategija , ilmugu alandlikult kuninga palge ette ! " </s> <s> Ent vägi ei kiirustanud Bingeni kantsi poole pööramisega , see " hammustas " rikkaid ja viljakaid maid , põllud jäid kündmata ja külvamata , kariloomad veristati . </s> <s> Tõsist vastupanu hertsogi poolt aga polnud . </s> <s> Aeg-ajalt jäi Zmaiko teele väiksemaid vasallilinnuseid- või torne . </s> <s> Enamikus olid needki maha jäetud . </s> <s> Võetud vangid teadsid rääkida , et enne kuninga saabumist oli hertsog lasknud üle maa oma väe kokku koguda . </s> </p>
<p> <s> " Ta ei kavatse alistuda , ta tahab meile anda ühe ja võimsa lahingu , " seletas del Terry ja marssal Lufay kinnitas tema sõnu . </s> <s> " See on väga hertsogi moodi . </s> <s> Ta on vana kavalpea , ei kiirusta kunagi lahinguga , üritab alati tuult nuusutada . " </s> </p>
<p> <s> " Nüüd nuusutab ta verd , " vastas kuningas süngelt . </s> </p>
<p> <s> Vistra äärest pööras vägi itta , kus mägisel maastikul asus mitu küla . </s> <s> Need olid raskesti ligipääsetavad ja ühes mäekurus ootas kuninga salka varitsus . </s> <s> Kohalikud talumehed olid kokku ajanud mõnesajapealise salga , kes malevat kivirahe ja nooltega tervitas . </s> <s> Hukkunuid oli küll vähe , ent seda suurem oli kuninga raev . </s> <s> Nähes , et nende jõud hakkab lõppema , taandusid talumehed mägedesse . </s> <s> Ilmselt nad lootsid , et Zmaiko vägi pöörab ümber ja jätab nende külad rahule . </s> <s> Kuningas aga ei asunudki kogu väega mägede vahelt läbi pugema . </s> <s> Ta valis parimatest meestest välja viiekümnepealise ratsasalga ja saatis vaid nemad edasi ; ülejäänud vägi jäi laagrisse . </s> <s> Päev hiljem tuli tagasi nelikümmend viis meest , kõigil kaasas kotitäis äralõigatud kõrvu , mis paari vangiga Bingenile saadeti . </s> </p>
<p> <s> " Varsti pole sinu valdustes enam ühtki meest , " lasi Zmaiko verisele läkitusele lisada . </s> </p>
<p> <s> Vägi liikus edasi , üha kiiremini ja kulutamata aega tapmisele ning rüüstamisele . </s> <s> Vastupidi - mõned külad lasi kuningas enda ette rivistada ja kuulutas neile : " Teie hertsog on argpüks ! </s> <s> Ta on varjunud õiglase karistuse eest müüride taha ega hoolitse oma alamate eest põrmugi . </s> <s> Hoopis kuningas Zmaiko on teie õige ja õiglane isand . " </s> <s> Ja küladele jagati laiali eelmistest röövitud kraami . </s> <s> Kuningat võeti siin vastu tõrksalt , kuid vastuhakuta . </s> <s> Endiselt aga jõudsid temani sõnumid , et hertsog koondab vägesid ja varsti on lähedusest möödumas Bingeni kõige lõunapoolsematest valdusest kogutud sõjasalk . </s> </p>
<p> <s> " Teie Majesteet , arvan , et on aeg anda reeturile üks tõeline lahing , " soovitas del Terry . </s> </p>
<p> <s> " Sul on õigus , " nõustus kuningas . </s> </p>
<p> <s> Ja Jaufer kirjutas kroonikasse : </s> </p>
<p> <s> " Rõõmuhõisete ja kiiduga võtsid Bingeni vaesunud talupojad vastu ausa ja õiglase kuninga maleva saabumise . </s> <s> Viimasegi oli elajalik hertsog oma küladest välja pigistanud , nii et nad nüüd nälginuna vaid hilpudes ringi käisid . </s> <s> Nende vaesust nähes heldis kuninga süda . </s> <s> Õilis ja härdameelne Zmaiko lasi neile toitu jagada , kinkis vilja ja küpsetatud juurvilju , mispeale inimesed talle kiidulaule laulsid ja ütlesid , et hertsogi vägi peaks varsti nende lähedalt mööda minema . </s> <s> Seda kuuldes hüüdis kuningas : " Relvile , mu sõbrad , relvile ! </s> <s> Võidutsegu õilsus ja halastus kasuahnuse ja julmuse üle ! " </s> <s> Paljud talumehed soovisid kuninga väega liituda , ent Zmaiko ütles neile : " Teie saatus on põldu harida ja lapsi kasvatada . </s> <s> Jäägu sõdimine ja kurjategijate karistamine minu hooleks ! " </s> </p>
<p> <s> Lähenev vägi lõunapoolsetest valdustest polnud kuigi suur , vaevalt paarsada meest , jäädes nii pea kolmekordselt Zmaikole alla . </s> <s> Neile tehti ettepanek alla anda ja kuningale truudust vanduda . </s> <s> Vastasel korral nad hävitatakse , kuna on julgenud tõsta relva oma majesteedi vastu . </s> <s> Mehed valisid lahingu . </s> <s> Bingeni meestest langes umbes veerand , ülejäänud tehti relvituks ja saadeti nii , nagu nad olid - haavatud ja surmväsinud - minema . </s> <s> Pole mõistlik sõjavange hukata , tegi del Terry kuningale selgeks . </s> <s> Lahing aga näitas Zmaikole selgelt , et hertsogi vasallide väljaõppinud sõdalased on tema kirjust väest üle . </s> <s> Kuningale ustavatest maakondadest kogutud meestest oli langenud pea kaks iga Bingeni sõdalase kohta . </s> <s> Talumehed olid lootnud kerget saaki ja polnud lahinguid elukutseliste sõduritega kartnud . </s> <s> Samuti oli kuningal nüüd selgem ettekujutus hertsogi käsutuses olevast jõust . </s> <s> Kullerid kihutasid Handridi , et kogutaks suurem vägi . </s> <s> Bingeni lõplikuks purustamiseks ja tema kantsi piiramiseks oli del Terry ja Lufay rehkenduste järgi vaja vähemalt kolm tuhat meest . </s> </p>
<p> <s> Veetes saabuva kevade esimesed päevad taas Vistra-äärseid külasid rüüstates , kogus Zmaiko teateid hertsogi maadest ja kommetest . </s> <s> Talle tuli ebameeldiva üllatusena , et kohalik rahvas oma isandat väga austas ja hindas . </s> <s> Talle sai selgemaks , et õiglaste elukorraldust on siin väga raske sisse viia . </s> <s> Palju verd peab veel voolama , väga palju . </s> </p>
<p> <s> Suvi lähenes , vägi Handridis kogunes , mõned värsked üksused saadeti lõuna poole karistussalgale appi . </s> <s> Aga siis jõudsid ootamatult kuningani veelgi kurjemad teated . </s> </p>
<p> <s> Cartna ! </s> </p>
<p> <s> Jälle see rasvunud kaupmeeste pesa , tuhat korda neetud reeturite urgas ! </s> </p>
<p> <s> Ülemeremaadest , Haidamankanilt , Stragoborist , Geteburgist ja kardetud Tekhumanthukist on saabunud laevad rae poolt kinnimakstud palgasõduritega . </s> <s> Kuna maal on puhkenud kodusõda ja keegi ei saa ennast raevunud ja arvatavalt meeltesegadushoogude all kannatava kuninga ees turvaliselt tunda , otsustas raad oma julgeoleku tagamiseks osta linna kaitseks palgasõdurid . </s> <s> Nii kõneles Cartna raad . </s> <s> Handridi jõudsid teated , et palgasõdureid on enneolematu hulk , palju rohkem , kui linna kaitseks tarvis läheb , ja laagrissegi on need mehed asunud linnast väljapoole , koostavad voore , ja kõik märgid viitavad sellele , et sel väel on kavatsus edasi liikuda . </s> </p>
<p> <s> Uudiseid kuuldes vajus Zmaiko pikaks ajaks morni mõtisklusse . </s> </p>
<p> <s> " Nii et seda siis Bingen ootaski , " pomises ta lõpuks mõtisklusest ärgates . </s> <s> " See oligi tema kavatsus - meid pihtide vahele võtta . </s> <s> Nüüd peame me väe Cartna vastu suunama . </s> <s> Ähh , vana kaval rebane , ta tahab meid niiviisi oma maadest välja ajada ! " </s> </p>
<p> <s> " Ei , " vastas del Terry . </s> <s> " Mitte seda ta ei taha , vaid troonile tõusta ja kõik meie sõjaväed hävitada . </s> <s> Ta eeldab , et me hakkame Handridi taganema , siis ajab tema kokku oma väe , mis ühineb enne Cartna palgasõduritega , et meie taganemistee ära lõigata . </s> <s> Siis toimub lahing , mille võitja marsib edasi pealinna poole . " </s> </p>
<p> <s> " See tundub tõesti tõenäolisem , " kinnitas marssal Lufay . </s> </p>
<p> <s> " Sellisel juhul , " laiutas Zmaiko käsi , " pole meil ju tõesti muud valikut kui Handridi tagasi pöörduda . </s> <s> Me ei saa ometi lasta palgasõduritel maad rüüstata ? " </s> </p>
<p> <s> " Ei , ei saa , " kostis del Terry . </s> <s> " Aga julgeksin soovitada , et hoopis Handridis kogutav vägi peab palgasõduritele vastu astuma ja nad hävitama . </s> <s> Meie aga läheme edasi Bingeni peale . " </s> </p>
<p> <s> " Me ei valluta seda kantsi praeguse väega , " tähendas Lufay ettevaatlikult . </s> </p>
<p> <s> " Võimalik . </s> <s> Aga kogu selle vandenõu taga seisab Bingen . </s> <s> Me peame oma vaenlastel pea maha raiuma . </s> <s> Kaotades Bingeni , kaotavad nad igasugused lootused edule . " </s> </p>
<p> <s> " Teil on õigus , " sõnas kuningas . </s> <s> " Me peame hukkama Bingeni , tema pojad ja kogu suguvõsa tähtsamad ülikud . </s> <s> Ilma Bingenita on Cartna tühi kott . </s> <s> Balsamo on teinud panuse liidule Bingeniga . </s> <s> Kui ta kaotab liitlase , pole tal mõtet palgasõdureid ülal pidada ... ta kaotab niikuinii . </s> <s> Aga , " lisas ta , " praegu me pöörame otsa ringi ja liigume tagasi pealinna . </s> <s> Olgu see pealegi Bingeni kavatsus . " </s> </p>
<p> <s> " Bingen just ootabki seda , " alustas del Terry , ent Zmaiko katkestas teda . </s> </p>
<p> <s> " Minu naine on Handridis . </s> <s> Ja ta ootab last . </s> <s> Troonipärijat . " </s> </p>
<p> <s> Ialgatore tasandik . </s> </p>
<p> <s> Kaks sõjaväge on väljal üles rivistatud . </s> </p>
<p> <s> Kunagi ammu , üle kahekümne aasta tagasi , olid siin kokku põrganud prints Arasthavani ja kuningas Rayanose väed . </s> <s> Siis oli võitnud trooninõudleja , kellegi Blagomiri abiga . </s> <s> Nüüd käsutas ühte vaenupoolt Blagomiri poeg , tema on kuningas ja tema vastaseks on hertsog Bingeni vägi . </s> <s> Nad valmistuvad tapma trooni , võimu ja kuulsuse nimel . </s> <s> Kumbki neist tahab teha ajalugu , saada valitsejaks , olla isand , käsutada , kumbki neist usub , et just tema on selleks maapõuejõudude käest õnnistuse saanud . </s> <s> Nad mõlemad teavad , et tänases lahingus on ainult üks võitja ja et kaotajale pole selles ilmas enam kohta . </s> </p>
<p> <s> Kuningas Zmaiko van Weila de Fostayni väe on marssalid rivistanud nelinurka . </s> <s> Tiibadel seisavad raskemas relvastuses rüütlid . </s> <s> Nelinurga eelväe moodustavad kuninga ihukaardiväelased , elukutselised sõdurid . </s> <s> Ülejäänud vägi on maakondadest kokku kogutud , osa neist pole kunagi varem lahingus olnud , osa on saanud oma lahinguristsed Bingeni maid rüüstates või mässe maha surudes . </s> <s> Siiski on kuninga vägi arvuliselt suurem kui Bingeni ja tema palgasõdurite oma . </s> <s> Isegi mässuliste krahvide valdustest tulnud ülejooksikud pole hertsogi malevat kuninga omaga võrdväärseks teinud ja palgasõdurite käitumine , ükskõik kui hästi sa neile ka ei maksa , on alati etteaimamatu . </s> <s> Seda enam , kui ei maksa mitte sina ise , vaid keegi linnapea . </s> </p>
<p> <s> Kuninga marssalites tekitab hämmingut Bingeni lahingurivi . </s> <s> Sellist taktikat pole nad kunagi varem näinud . </s> </p>
<p> <s> Hertsogi kaks malevat seisavad eraldi . </s> <s> Kingult vaadates on näha kõigepealt vasakul tiival kirjut palgasõdurite massi , kes on laevadega ülemeremaadest siia kokku sõitnud . </s> <s> See vägi pole korraldatud , see on pidevas liikumises ja näikse ootavat märguannet hertsogi poolelt , et siis lahingusse tormata . </s> <s> Ainult et neid on märksa vähem kui kuninga mehi , ja kui nad peaksid üksinda peale tungima , lüüakse nad kindlasti puruks . </s> <s> Veel üks asi on palgasõdurite käitumises üllatust tekitanud . </s> <s> Nad läbisid maa Cartnast Ialgatoreni väga rahumeelselt , ei tikkunud põletama ega rüüstama , hoidusid lahingutest ja liikusid otsejoones Bingeni peale , et seal peaväega ühineda . </s> <s> Järelikult neile maksti väga , väga hästi . </s> <s> Cartna ! </s> </p>
<p> <s> Aga eraldi kavatsevad nad vist rünnata , sest vahemaa hertsogi maaväeni on liiga suur , et ühes rivis võidelda . </s> <s> Ka Bingeni maleva ette on rivistunud raskeratsaväelased , seejärel tulevad pikas leeris sõjasalklased ja siis lihtrahva seast kogutud sõdalased . </s> <s> Tõenäoliselt , sest läbi helkiva metalli ja värviliste lippude rägastiku ei paista täpselt ülejäänud malev . </s> </p>
<p> <s> Marssalid tuletasid kuningale meelde vana kommet , et ta peab saatma käskjalad vägede vahele ja laskma neil teha mässajaile ettepanek relvad seadusliku valitseja ees maha panna . </s> <s> Kõik nende sõdalased lastakse koju ja veri jääb valamata . </s> <s> Kuningas keeldus . </s> <s> Ta ei näinud sel mõtet , veri pidi voolama . </s> </p>
<p> <s> Ja ilmselt kokkulepitud lahinguplaani järgi võnksatab palgasõdurite kirju armee äkki liikvele , ratsa ja jala tormavad nad hirmsat kisa tehes kuninga maleva peale . </s> <s> Esimene noolterahe neid ei peata , hõrendab vaid vaevumärgatavalt nende ridu . </s> <s> Ka hertsogi ratsavägi on liikvele läinud . </s> <s> Lufay annab korralduse oma ratsarüütlitele . </s> <s> Korraga puhkeb kaks lahingut , ratsamehed põrkavad enne maavägesid väljal kokku - terasekõlin , kapjade madin , karjed , surm , veri ja valu . </s> <s> Palgasõdurid ründavad tiivalt , mees-mehe võitlus , taprid , kirved , odad , mõõgad , nuiad , kilbid . </s> <s> Surm , veri , valu . </s> </p>
<p> <s> " Mida ta ootab ! " hüüab del Terry künkalt , kuhu on kogunenud kuninga väepealikud . </s> <s> " Miks ta oma peaväge taplusesse ei saada ? " </s> </p>
<p> <s> Kuninga ratsavägi lööb tunni aja pärast Bingeni omad taganema . </s> </p>
<p> <s> Palgasõdurid on samuti räsitud ja on sunnitud taanduma . </s> </p>
<p> <s> " Järele ! " otsustab Lufay . </s> </p>
<p> <s> " Nad tuleb taganemissegaduses pihuks ja põrmuks lüüa , " kinnitab del Terry . </s> </p>
<p> <s> " Rünnakule ! " hüüab Zmaiko ja rebib puusalt mõõga . </s> <s> " Surm Bingenile ! " </s> </p>
<p> <s> " Surm Bingenile ! " röögib kogu vägi temaga kaasa , kui kuningas künkalt alla kappab . </s> </p>
<p> <s> Zmaiko ei söösta siiski ise taplusesse , tema kõrval on parimad õiglastest ihukaitsjad , kes ei tohigi tal lasta ühelegi vaenlasele liiga lähedale minna . </s> <s> Vägi sööstab põgenikke taga ajama . </s> <s> Bingeni malev lahkneb . </s> <s> Taganejad jagunevad kaheks , ent kuningas ei näe seda . </s> <s> Juba on ta naasmas künkale , kui raksatavad esimesed lasud . </s> </p>
<p> <s> " Neil on kahurid ! " kisendab uskumatuses marssal Lufay . </s> </p>
<p> <s> Ei , need pole kahurid . </s> </p>
<p> <s> Bingeni lahknenud väe kohale tõuseb suitsupilv , selle seest lahvatavad tuleleegid . </s> <s> Tagaajajate esimene viirg justkui seisataks jahmatusest , et siis karjete saatel robinal üksteise otsa vajuda . </s> <s> Zmaikole meenub äkki ja ootamatult Ginshala , ta ei tea isegi , miks , aga üsna selgelt käib tal peast läbi mõte , et Bingen on leidnud maapõuejõudude eneste väed . </s> </p>
<p> <s> Raksatuste keskel ja tapamöllus saab kuningas siiski varsti aru , et Bingeni salarelv on midagi võrratult lihtsamat - väikesed kahurid , millega on varustatud sadu ja sadu mehi , nad seisavad üksteise taga viirgudes , tulistavad oma torud tühjaks , tapavad , haavavad , sandistavad , astuvad siis rivis tagasi , et juba laetud relvadega mehed oma uued valangud kuninga maleva pihta tulistaksid . </s> <s> Need on tapatalgud . </s> </p>
<p> <s> Lufay saab kuuli rindu , tema pantserisse tekib auk , millest purskab verd , vana marssal sureb , näol ilme , et ta keeldub temaga toimuvat uskumast . </s> </p>
<p> <s> Neli õiglaste pealikut kukuvad samuti Zmaiko nähes . </s> <s> Nad vähemalt surevad teadmises , et nende eest makstakse kätte . </s> </p>
<p> <s> Kuninga malev taganeb , ent nüüd võtavad hertsogi ratsavägi ja palgasõdurid nad külgedelt haardesse , neid , kes esimestest viirgudest tahapoole jäävad , niidab lakkamatu kuulirahe . </s> <s> Kuningas , del Terry ja teised aadlikud ja õiglased üritavad meeste ridu korraldada , murda piiramisrõngast läbi või vähemalt taganeda . </s> <s> Kärgatused summutavad nende hääled . </s> </p>
<p> <s> Zmaiko saab esimese surmahoiatuse . </s> <s> Ta tajub , et midagi kuuma kriipis ta laupa , lõi kübara peast ja lendas vihisedes edasi . </s> <s> Ta ei tunne veel valu , küll aga tõstab käe ja pühib laupa . </s> <s> Soe ja kleepuv vedelik valgub silmile . </s> <s> Veri ähmastab nägemist . </s> </p>
<p> <s> Ta on jälle laps , vaatab oma tükkideks raiutud isa ja Dvaion määrib ta näo isa verega kokku . </s> </p>
<p> <s> Üks Zmaiko ihukaitsja , õiglane Komdar Pärnaorust , variseb sadulast . </s> <s> Läbi punase hämu näeb Zmaiko , et üks Bingeni surmasülgavate torudega salk , keda külgedelt katavad rüütlid , on edasi liikunud ja läheneb juba nendele . </s> <s> Käskluse peale tõstavad nad torud , raksatab mitu pauku ... ja Todko , tema teine ihukaitsja viskub kuulide ette , et Zmaikot kaitsta . </s> <s> Tema kehasse lüüakse korraga mitu auku ja veel midagi kiiret ja tulist näksab Zmaiko õlga . </s> </p>
<p> <s> " Oh maapõuejõud ! " röögatab kuningas , kui Todko tema jalge ette variseb . </s> <s> Ta taipab korraga , et on üksi , et tema läheduses pole enam kedagi , ja ainus , mis ta teha saab , on kihutada vastu surmavatele kuulidele ja viia endaga kaasa võimalikult palju vastaseid . </s> </p>
<p> <s> Kandis ! </s> </p>
<p> <s> Ema ! </s> </p>
<p> <s> Grimi mäed , tuul puhub kagust , Ialgatore poolt , toob vere ja surma lõhna . </s> <s> Üks naine põlvitab künkal , ta on käed rinnale surunud ja sosistab midagi . </s> <s> Kolm meest on tal olnud ja kõik on surnud , kaks poega on tal olnud , üks neist on surnud ja teist näeb ta praegu verest tühjaks jooksmas . </s> <s> Maapõuejõud on selle naise välja valinud , kuulutamaks sõnumit , mis aitab sellest valust üle olla . </s> <s> Peale elu ja maa on veel midagi . </s> <s> Naine nutab , aga teab , et tema saatus pole seotud tema verega . </s> <s> Tema verele pole määratud kesta . </s> <s> Kestma peab tema sõnum . </s> </p>
<p> <s> Vana Jergus on veel elus . </s> <s> Aastakümneid tagasi võitles ta Blagomiri salgas , aastaid oli ta metsas peidus , tema aitas hiljem Dvaionil luua õiglaste vennaskonda , on olnud alati seal , kus teda on vajatud . </s> <s> Kuidas ta saab nüüd mitte olla oma kuninga ja Blagomiri poja kõrval . </s> <s> Ta ruttab oma ea kohta hämmastava väledusega Zmaiko juurde ja temaga on kaasas veel viis õiglast , nad tulevad Zmaikole appi . </s> <s> Bingeni mehed ei jõua küllalt kiiresti oma relvi laadida , kaks neist langeb , kui ratsamehed võitlusesse tormavad . </s> <s> Zmaiko õlg teeb valu , ometi haarab ta mõõga ja ... </s> </p>
<p> <s> Agnes karjub . </s> <s> Ta lamab selili , on kaetud veriste linadega . </s> </p>
<p> <s> Zilvio on tema kohale kummardunud , ta üritab aidata , ehkki teab , et on juba liiga hilja . </s> <s> Vana , mürgitatud maailm , elu eitav maailm on Agneses peale jäänud ja heidab välja selle tombu , milles kunagi oleks võinud tekkida elu . </s> <s> Kuningas ei saa troonipärijat . </s> <s> Ka Agnes teab seda , nagu sedagi , et ka tema läheb kohe sinna , kuhu tema sündimata jäänud lapse hing . </s> <s> Võib-olla nii ongi kõige parem . </s> </p>
<p> <s> " Õiglased ! " röögib Zmaiko . </s> <s> " Minu juurde ! " </s> <s> Seni , kuni nad on elus , saavad nad võidelda . </s> <s> Nad näevad oma kuningat , nad langevad kuulirahes , nad trotsivad vaenlasi , aga lähevad oma kuninga poole . </s> <s> Jaufer istub künkal , on tardumusest üle saanud , vaatab pisarais silmadega tandrit , nutab ja kirjutab . </s> <s> Ta näeb , kuidas Zmaiko ümber koondub mõnekümnepealine salk ja siis on neid juba rohkem , ta näeb , kuidas Bingeni mehed sammuvad edasi ja et vaenuväljal on kuninga mehed vähemuses ja viimased maavägede riismed võetakse kohe Bingeni meeste tuldsülgavate püsside rõngasse . </s> <s> Aga kuningas on tõstnud mõõga , ta pole veel surnud , ta võitleb veel . </s> </p>
<p> <s> Taamal , tandril , kannustab kuningas ratsut , ta nägu on üleni verine , ja kui ta mõõka viibutades vaenlase viirgude poole sööstab , meenub talle see kaotusvalu , lootusetus ja ahastus , mida ta tundis siis , kui ta oli vaid viieaastane ja Dvaion ta näo isa verega kokku määris . </s> <s> Zmaiko mõõgahoop tapab ühe vaenlase , ent neid on üha rohkem ja rohkem ning Zmaiko ümber on jäänud vaid käputäis õiglasi . </s> <s> Veel tõuseb ta käsi surmahoobiks , veel üks kuul vihiseb ta lähedalt mööda , veel langeb üks õiglane . </s> </p>
<p> <s> " Edasi ! " hüüab Zmaiko sadulast . </s> <s> " Õigluse ja vabaduse eest ! " </s> </p>
<p> <s> Talle vastavad harkpüsside raksatused . </s> </p>
<p> <s> Kopenhaagen - Tallin ; </s> </p>
<p> <s> september 2001 - oktoober 2002 </s> </p></div1>
    </body>
  </text>
</TEI>
</teiCorpus>
</teiCorpus>
