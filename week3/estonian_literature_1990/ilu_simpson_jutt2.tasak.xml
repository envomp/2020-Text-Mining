<teiCorpus xmlns:xi="http://www.w3.org/2001/XInclude" xmlns="http://www.tei-c.org/ns/1.0"> 
<xi:include href="../../bin/koondkorpus_main_header.xml" /> 
<teiCorpus> 
<xi:include href="../bin/header_ilu.xml" /> 
	<TEI> 
		<teiHeader xmlns="http://www.tei-c.org/ns/1.0" xml:lang="et" xml:id="koondkorpus_local_header" n="$Id:$"> 
			<fileDesc> 
				<titleStmt> 
					<title> Me eilsete päevade hetked </title> 
  				</titleStmt> 
				<publicationStmt> 
  					<p> Vt publitseerimisandmeid failist 
						<ref target="#publicationStmt-main">koondkorpus_main_header.xml</ref> 
					</p> 
  				</publicationStmt> 
				<sourceDesc> 
					<p> Vt allkorpuse päis 
						<ref target="#header_ilu">header_ilu.xml</ref> 
					</p> 
  				</sourceDesc> 
  			</fileDesc> 
		</teiHeader>
  <text>
    <body>
      <div1 type="tervikteos"><head> Me eilsete päevade hetked </head>
<p> <bibl> <author> <s> Marek Simpson </s> </author> </bibl> </p>
<p> <s> Kui sünged mustad pilved viimaks pea kohalt viimase , õhtuhämaruses veel vaid vaevumärgatava helesinise riba koolnuks õgisid ning esimesed rasked veepiisad kiirustades maa poole sööstsid , leidis Vladimir end ikka veel nõutult endises kohas jalalt- jalale tammumas . </s> </p>
<p> <s> Kuidas ma küll seda maja varem märganud pole , küsis ta eneselt juba kes teab mitmendat korda . </s> <s> Selline pisike ning armas majakökats pisut pudeneva krohvinaha ning veidi luitunud välisilmega , toetumas sundimatult oma ajaloost läbiimbunud keskaegsete naabrite najale . </s> <s> Ehk liiga silmatorkamatu osake pikast majaderivist , kui tükk mosaiigist , mida silm tervikust seni eraldada pole suutnud ? </s> <s> Uus see maja igatahes olla ei saanud , kindlasti mitte . </s> </p>
<p> <s> Ometi olen siin tänaval kindlasti jalutanud sadu kordi , arutas Vladimir , valges ja pimedas , süngelt mõtteisevajunult ning helgeil hetkedel avatud silmil ümbritsevas vaid kaunist nähes ja otsides . </s> <s> Käinud arvatavasti sest kui maa alt välja kasvanud majast mööda inimsagina tipptunnil ja öises vaikuses , mil sammud kõledailt müüridelt vastu kajavad . </s> <s> Või polegi ma sellele tänavale üldse varem sattunud , kõhkles ta ebakindlalt , ent leidis selle võimaluse raskesti usutava olevat . </s> </p>
<p> <s> Ilmselt pole lihtsalt märganud , ilmselt nii ... </s> </p>
<p> <s> Peaks nüüd minema , mõtles Vladimir ebakindlalt , peaks minema koju ja kuivad riided selga vahetama , külm on juba , sügis , nüüd ei saa enam niimoodi vihma käes jalutada , nagu veel alles hiljuti , kui soojad taevased pisarad tänavailt tolmu ning inimeste nägudelt väsimust maha pesid . </s> <s> Veel pisut ja tuleb talv ning lumi , mis katab maa ning külmutab kõigi üksikute südamed tundetuks jäämassiks . </s> <s> Jah , peab minema . </s> <s> Peab . </s> <s> Koju . </s> <s> Kui vaid seda ... </s> </p>
<p> <s> Ta astus paar ebalevat sammu , ent pöördus siis ümber , justkui inimene , kes on sisimas pärast pikka kõhklemist lõpliku , kõigutamatu otsuse vastu võtnud , ja sammus kindlal sammul end salapärasel moel ilmutanud hoone poole . </s> <s> Jäi siis seisma . </s> <s> Kuulatas . </s> </p>
<p> <s> Miski oleks kui kutsunud , enese poole tõmmanud , tajus ta tärkava imestusega . </s> <s> Ei , siiski oli see kindlasti vaid tundunud — selline kaunis ja imevaikne lauluviis , kui inglihäälne tuulekellakõla , mis tajutavuse õhukesel piiril helises , enese poole meelitas , köitis . </s> <s> Nii tuttav viis , et hingel hakkab lihtsalt valus , et sellele helinale nime ei suuda anda , nii tuttav , kusagil palju kordi kuuldud , mällu sööbinud ... </s> <s> Veider , veider , millised mõtted küll vahest pähe tikuvad ... </s> </p>
<p> <s> Vladimir seisis nüüd päris majakese ees . </s> <s> Selle uksel ilutses pisike silt — AVATUD . </s> <s> Vaid kuus musta tähte valgel paberilehel , ei midagi muud . </s> <s> Hoone akende ees olid tumedad kardinad , mis selle sisemust uudishimulike pilkude eest kiivalt varjasid . </s> </p>
<p> <s> Ilmselt kauplus , arutas Vladimir endamisi , kuigi peale eemalt märkamatu sildi polnud sel arvamusel millestki kinni hakata . </s> <s> Ja kuidas küll kliendid sellise hästimaskeeritud poe üles peaksid leidma ? </s> <s> Ainult juhuslikult , nii nagu ta ise . </s> <s> Ärile selline varjatus kindlasti kasuks ei tule . </s> </p>
<p> <s> Külm on . </s> <s> Peaks koju minema . </s> <s> Koju . </s> <s> Sellesse nelja seina vahele surutud üksinduse kambrisse , kus mitte ... </s> </p>
<p> <s> Käsi tõusis ise lingile ja vajutas selle alla ning mõte seda teha , oh ei , isegi mitte nii — mõte seda võimalust kaaluda , sündis alles siis , kui uks pehmelt , hääletult avanes ning Vladimiril ei jäänud üle muud , kui sisse astuda . </s> <s> Ta pea kohal tilises õrnalt uksekella õrn tervitus . </s> </p>
<p> <s> Ikkagi kauplus , leidis ta hetk hiljem kergendust tundes nipsasjakesi — pisikesed portselanist kujukesed ; aja , unustuse ning tolmu poolt puretud raamatud ja maalid ning veel palju-palju selliseid hinge mõistetamatut turvatunnet tekitavaid kadunud eilse järele lõhnavaid mälestusi — täiskuhjatud riiuleid nähes . </s> <s> Vabalt oleks võinud ka kellegi halva naljaga tegemist olla — paned sellise sildi möödaminnes suvalisele uksele ja keegi kergeusklik elab pärast üsna piinliku olukorra üle . </s> <s> Inimesi on igasuguseid . </s> <s> Naljad on erinevad . </s> </p>
<p> <s> Kogu selle pudikaubanduse paraadi keskel seisis silma järgi ehk kuuekümnene taevasiniste silmade ning nukralt sõbraliku naeratusega lühikest kasvu meesterahvas , kes sisenejale tuttavlikult noogutas . </s> </p>
<p> <s> Vahest on nii , et sa kohtad inimest , kes jätab sulle kohe esimesest hetkest sedavõrd hea mulje , et sa hiljem seda meenutades taolisele veendumusele mingit seletust leida ei suuda . </s> <s> Justkui oleksid sa kohtunud vana sõbraga , keda aastaid näinud pole , sest tunned sa end sellise inimese seltsis nii harjumatult turvaliselt , et vägisi tikuvad pähe mõtted , et see ei saa olla juhus , et te olete siiski juba kunagi kohtunud ning kohe-kohe meenub sulle nimi , mille sa aastatetaguse elustunud ilmutusega kokku suudad viia . </s> <s> Ja siis on juba eneselgi naljakas , et kohe meelde ei tulnud . </s> <s> Ja saab öelda , et vanaks hakkame jääma , nii vanaks , et ei tunne enam sõprugi ära ... </s> </p>
<p> <s> " Kas me ... " alustas Vladimir siniste silmade pilku eksides ebalevalt ja jäi siis õigeid sõnu otsides kõhklema . </s> </p>
<p> <s> " Ei , kahjuks mitte , " ütles võõras kui vabandades õlgu kehitades . </s> <s> " Aga inimestega juhtub seda tihti , uskuge mind . " </s> </p>
<p> <s> " Jah , muidugi , " poetas Vladimir mokaotsast , teades , et peaks justkui ebamugavust tundma , ent adudes , et ebamugavust pole sisimas kübetki . </s> <s> Ainult et kuidagi kahju oli ses asjas ja just nüüd eksida . </s> <s> Kohe päris tõsiselt kahju . </s> </p>
<p> <s> " Sellele vaatamata olete mu tagasihoidlikus kaupluses teretulnud , " sõnas poeomanik oma valdustele käeviibutusega ringi peale tehes . </s> <s> " Otsite ehk midagi kindlat või soovite lihtsalt ringi vaadata ? </s> <s> Olen igati teie käsutuses , härra , kui soovite , et ma teile oma tolmuses panipaigas pisikese eksursi teen . " </s> </p>
<p> <s> " Ei , ei , " kiirustas Vladimir vabandama . </s> <s> " Eks ma vaatan lihtsalt ringi . </s> <s> Ma ei tahaks teile liigset tüli teha . " </s> </p>
<p> <s> " Tüli ? </s> <s> Uskuge mind , armas härra , see oleks mulle puhas rõõm . " </s> </p>
<p> <s> Ta mõtleb seda tõsiselt , mõtles Vladimir hämmeldusega oma segastest tunnetest ainsa kindla niidiotsa leides . </s> <s> Täiesti siiralt . </s> <s> Ilma grammigi võltsita . </s> </p>
<p> <s> " Ma astusin tegelikult üsna juhuslikult sisse , " tunnistas ta . </s> <s> " Läksin lihtsalt mööda ja äkki nägin teie poodi ja mõtlesin , et veider , et ma pole seda kunagi varem märganud ja tahtsin juba minema hakata , ent siis tundus mulle , et ... " </s> <s> Vladimir takerdus . </s> </p>
<p> <s> " Jah , " julgustas poodnik viisakalt noogutades . </s> </p>
<p> <s> " Rumal iseenesest muidugi , ent mulle tundus , justkui kuuleks ma poest kostuvat vaikset muusikat . </s> <s> See meenutas mulle midagi aga ma ei tea ... </s> <s> Ilmselt seepärast ma astusingi sisse , ma arvan ... " </s> </p>
<p> <s> Rumal on niimoodi lobiseda , tajus Vladimir nüüd tujutult . </s> </p>
<p> <s> Ta vastaskõneleja jälgis teda endiselt mõistvalt ning heatahtlikult , ent miski ta ilmes oli nüüd muutunud . </s> <s> Ei , ei , mitte halvas mõttes , mitte nii , nagu vaadatakse tavaliselt sentimentaalset lollpead , kes tuleb oma pikalt vaka all hoitud sõnaohtrust juhututtava ees välja plahvatama . </s> <s> Lihtsalt poodniku pilgus oli hetkeks märgata halvasti varjatud üllatust ning viivuks , kui enese üle kontrolli kaotades , jäi ta Vladimirit sedavõrd tähelepanelikult silmitsema , nagu oleks tema näost mõnele oma ootamatule mõttele kinnitust otsinud . </s> <s> Otsinud vastust pikaleveninud ootusele , mis sisimas sedavõrd kaua elanud ning roostet kogunud on , et selle täitumist enam tegelikult ei usugi , oled väsinud uskumast Ja Vladimir oleks võinud vanduda , et poodnik siiski tundis ta ära , teisiti poleks ta osanud tolle pärani avanevate silmade selgust seletada . </s> </p>
<p> <s> " Muusikat . " </s> <s> sõnas vanahärra vaikselt , millegi vaid ta enesele teadaoleva üle mõtiskledes , ning see kõlas millegipärast enam nentimise , kui küsimusena . </s> <s> Ja vaatas ta nüüd juba kuhugi kaugele , Vladimirist mööda , läbi oma tolmuselt hubase poekese seinte ning läbi linna ja selle tänavate , sinna , kus arvatavasti just praegu päike väsinult mäsleva mere rüppe vajus ning kajakad nukralt häälitsedes sureva päeva viimaste eluhetkedega hüvasti jätsid . </s> </p>
<p> <s> " Jah ... rumalus , muidugi ... rumalus ... </s> <s> Kukkusin siin nüüd lobisema ... " </s> </p>
<p> <s> Peab minema , mõtles Vladimir heitunult ning ilmselt reetis miski ta kehakeeles lahkumisemõtteid , sest seni liikumatult paigal seisnud poodnik võpatas end mõtetest lahti . </s> </p>
<p> <s> " Oodake palun hetke , " sõnas ta poekese tagumises nurgas kõrguvate riiulite poole tõtates üle õla . </s> <s> " Ma arvan , et mul on siiski teie jaoks midagi . " </s> <s> Ta kiirustas , justkui võiks ootaja põgeneda , ent ta kärmetest liigutustes joonistus välja aeg-ajalt jõudu koguv kõhklus , mida ta pead raputades ning veelgi agaramalt otsima asudes alla suruda katsus . </s> </p>
<p> <s> Vladimir jälgis vaikides , kuidas hallipäine poodnik hoogsalt kogu seina katvaid sahtleid avades neisse pilgu heitis , siis Vladimirit silmadega kaalus ning midagi pettunult pomises , et sahtel jälle kinni lükata ja järgmise kallale asuda . </s> <s> Tegelikult kestis seda otsimist juba mitu minutit , ent Vladimir ei tundnud end sedamoodi , nagu tahaks lahkuda , polnud äraminekusoovi ärevust . </s> <s> Sees oli hoopis selline rahulik veendumus , et võiks oodata ka terve õhtu . </s> <s> Lihtsalt oli selline tunne . </s> <s> Hea tunne . </s> </p>
<p> <s> Siis mühatas vanamees rahulolevalt ja naasis kannatliku ootaja juurde . </s> <s> Poodniku käes oli väike must karbike , pisut ehk liiga suur , et mahutada sõrmust , ent samas liialt pisike , et sellesse mahuks ka midagi palju suuremat . </s> </p>
<p> <s> " Ma arvan , et see on teile , " sõnas poeomanik kuidagi vaikselt , enam mitte kõheldes , ent ka ilma erilise innuta . </s> <s> Ta hoidis oma leidu kui kaaludes käes , kui veelkord juureldes , kas seda ikka tasub üle anda . </s> <s> Üldsegi mitte nii , nagu hoitakse kinni esemest , millest on kahju loobuda . </s> <s> Pigem oli ta kehahoiakus sarnast kõhklust , mida tunneb isa oma pojale puunoole voolimiseks nuga ulatades . </s> </p>
<p> <s> Vladimir ootas vaikides . </s> <s> Oleks tahtnud küsida , ent millegipärast ei tundunud see õige olevat . </s> <s> Parem oli lihtsalt ära oodata . </s> <s> Lasta olukorral ise lahenduseni kulgeda . </s> </p>
<p> <s> " Ma arvan , et see on teile , " kordas vanamees mõttessevajunult ja naeratas Vladimiri sõnatut küsimust tabades kurvalt . </s> <s> " Näete isegi , et ma olen kahevahel , kas ma ikka peaksin teile selle andma . </s> <s> Tegelikult pole mul muidugi kõhklusteks õigust , sest see ese ... ses karbis sisalduv kuulub tegelikult teile , Vladimir . " </s> </p>
<p> <s> Ma ei ütelnud talle oma nime , nentis Vladimir kuidagi kiretult . </s> <s> Ei tundunud see avastus hetkel millegipärast lihtsalt üldsegi oluline olevat . </s> </p>
<p> <s> " Miks te siis kõhklete ? " küsis ta karbilt pilku tõstes . </s> </p>
<p> <s> Poodniku sinisilmade sügav vaade puuris uurivalt ta kasvavat segadust . </s> </p>
<p> <s> " Vaadake , mu sõber , vahest on nii , et ... asjad , mida me kaotame , millega meil side katkeb , lahkuksid me juurest kui omal soovil , omaenese tahtest . </s> <s> Sellistel puhkudel selgub hiljem tihti , et kaotades oleme me leidnud hoopis midagi enamat , oleme läbi selle kaotuse võitnud . " </s> </p>
<p> <s> Ta vaikis , et lasta külalisel end leida , mõtteid koguda . </s> </p>
<p> <s> " Elus on olukordi , kus asjad , mille me oleme , ei , mitte unustanud , mitte igaveseks kaotanud , vaid eilsesse jätnud , uute meenutuste alla matnud , " Poodnikule ei jäänud märkamata Vladimiri võpatus nende sõnade juures , veelgi enam , ta oleks kui seda oodanud , isegi lootnud . </s> <s> " Need meenutused , mida me oleme taas ja taas läbi elanud ning vaheldumisi neist valu ja rõõmu tundnud , need eilsete päevade varjud tuleks jätta sinna , kuhu nad kuuluvad — minevikku . </s> <s> Olete minuga nõus ? " </s> </p>
<p> <s> " Ei , " kuulis Vladimir end ütlevat . </s> <s> Trotsi ja viha laine , mis tal seejuures üle pea lõi , ehmatas teda ennastki — juba ammu polnud ta midagi sellist tundud - , tegelikult vaid teda ennast , sest ta vastaskõneleja reageeris sellele tundepuhangule juba tuttava mõistva naeratusega . </s> </p>
<p> <s> " Hästi , " ütles ta siis ja ulatas Vladimirile karbikese . </s> <s> See oli kerge ning sametise pinnaga . </s> <s> Ja nii ootamatult soe , et Vladimir oleks eseme peaaegu maha pillanud . </s> </p>
<p> <s> " Kõige parem oleks , kui te avaksite selle oma kodus , " soovitas vanamees ning hüüatas Vladimiri põuetasku poole tõusvat kätt märgates kiiresti : " Ei , ei , te ei võlgne mulle midagi . </s> <s> Nagu ma juba ütlesin , kuulub see ese täie õigusega teile . </s> <s> Ja minge nüüd juba . </s> <s> Kiirustage koju , mu sõber . </s> <s> Ja karta pole vaja . </s> <s> Karta pole midagi . </s> <s> Mis iganes ka ei juhtuks . " </s> </p>
<p> <s> Kui Vladimir , hinges segadus , end taas külma kevadvihma vallas leidis seisvat , kuulis ta taas juba tuttavat imevaikset inglilaulu . </s> <s> Seekord ei tekitanud too imeline muusika temas enam sama tugevaid tundeid , kui esimesel korral , ent näis sedapuhku tulevat enam mitte salapärasest kauplusest , vaid taskussesurutud mustas karbikesest . </s> <s> Kui ta kingituse oma avastuse kontrollimiseks kõrva vastu surus , olid imekaunid helid aga juba vaikusesse lahustunud , nagu poleks neid kunagi olemas olnudki . </s> </p>
<p> <s> Kui keegi oleks Vladimirilt küsinud , miks ta ostis tagasi oma vana korteri , tolle eneses nii valusaid mälestusi kandva elamise karbi , siis poleks ta osanud küsijale midagi mõistlikku kosta . </s> <s> Ja polnudki seda tõttöelda keegi küsimaski , sest eluaseme vahepeal ostnud perekond ei tundud teda ning oli turuhinnast märgatavalt kõrgema hinna eest valmis oma äsjasoetatud kinnisvarast ilma suuremate kõhklusteta ning küsimusi esitamata loobuma . </s> <s> Kõik Vladimiri sõbrad ning endised peretuttavad olid aga rasketel aegadel silmapiirilt kadunud ja neid polnud ta näinud juba aastaid . </s> </p>
<p> <s> Oli isegi omamoodi veider , et kunagised koduseinad ei toonud enesega kohe kaasa talumatult valusat mälestuste tulva . </s> <s> Eks siin oli ka kõvasti remonti tehtud ja olemist ümber kujundatud ning see aitas olnut tuimestada . </s> <s> Ja nii jäigi esialgu peaaegu ainsaks sidemeks minevikuga allasurumatu südamepekslemine , mis tabas Vladimirit iga kord , kui ta koduust avamas oli — kui mingis hämaras ajusopis ikka veel elav meenutus ajast , mil ses korteris alati keegi tema saabumist oodanud oli . </s> <s> Ning kuigi Vladimir teadis , et nüüd võtavad ta tuleku vastu vaid kõle tühjus ja vaikus , tõmbus ta süda selle üksinduseseinaga kokku põrkudes alati valust kokku . </s> </p>
<p> <s> Viimastel nädalatel olid mälestused siiski Vladimiri taas üles otsinud . </s> <s> Vaevalt , et see ainult vanasse elupaika naasmisest tulenes , sest siin oli ta elanud juba aastajagu päevi . </s> <s> Mälestused elasid lihtsalt oma , salajast ning inimmõistuse jaoks tabamatut elu , viibides mõne aja kusagil kättesaamatutes unustusesügavustes ja tõusid siis , kui elu keerdkäike tehes halbadel aegadel hingerahu põlvili surus , taas esile , et muserdatud hinges armistuda jõudnud haavad lahti rebida ja jälle ükskõikselt oma teed minna . </s> </p>
<p> <s> Vladimir istus küünarnukkidele toetudes köögilaua taga , millel auras teetass ning ootas avamist must karbike . </s> <s> Oli väga vaikne ja ainsaks kuuldavaks heliks oli aknalauale põrkuvate vihmapiiskade jõudu koguv ja siis taas rahunev kui sissepäästmist anuv koputus . </s> </p>
<p> <s> Milline tuimus küll hinges on , mõtles Vladimir , milline väsimus , selline ränkraske jõuetus , et isegi nutta ei suuda . </s> <s> Viimasel ajal oli ta taas hakanud mõtlema enesetapule , kuigi seegi mõte oli vaid võimetu ning tuim soovivare , sest eneselt elu võtta , teadis ta , ei suudaks ta kunagi . </s> <s> Nii jäigi vaid üle unetutel öödel jumalat paluda , et talumatu olemise piin ometi kiiremini lõppeks . </s> <s> Ent jumal ei vastanud ta palvetel . </s> <s> Jumal ei lihtsalt kuulnud teda , polnud kuulnud ka siis , kui siin korteris hõljus veel värske surmahõng . </s> </p>
<p> <s> Ehk oli ta sellesse leinast läbiimbunud korterissegi tagasi pöördunud seletamatus lootuses , et siin aastaid tagasi alguse saanud surmakeeris ta kasvõi poolkogemata enesega kaasa veab , oli Vladimir rasketel hetkedel enesest tõde välja kraapida üritanud . </s> </p>
<p> <s> Sõõm kuuma , rinna alla põletava jälje jätvat teed tõi Vladimiri korraks süngeist mõtetest välja . </s> <s> Ta hingas sügavalt sisse ja avas laual kannatlikult oma aega oodanud karbikese . </s> </p>
<p> <s> Karp oli tühi . </s> <s> See oli nii ootamatu avastus , et Vladimir ei tundnud esmapilgul isegi pettumust . </s> <s> Hinges oli tühjus ja karbis oli tühjus . </s> <s> Kaks tühjust olid lihtsalt kokku saanud . </s> </p>
<p> <s> Ent kui Vladimir valmistus laua tagant tõusma , täitis seni vaid vihmalaulust häiritud toavaikuse juba tuttavaks muutunud lauluviis , mis aina valjenedes pisikese köögi kõige varjatumadki nurgad vallutas , ta hellitavate lainevoogudega ümbritses ja Vladimir tundis , et ei suudaks enam püsti tõusta ka siis , kui ta seda väga sooviks , sest keha haaras magus , uinutav rammestus , mis leebelt enesega kaasa kiskus , ent hirmu ei olnud , ei olnud kübetki , sest aus poodnik , kellesse ta tõesti siiralt uskus , oli lubanud , et karta pole vaja ja teda kätel kiigutavad inglid sosistasid talle , et kõik on hästi ja hirmuks pole põhjust ja oli väga hea , imeliselt hea ning ta vajus aina sügavamale sellesse kaunidusse , kuni sulgunud silmad said taas nägema ja ... </s> </p>
<p> <s> ... poleks kunagi arvanud , et üks inimene võib üldse nii pisike olla . </s> <s> Nagu nukk . </s> <s> Nagu sooja teki sisse mässitud , rahutult hingav ning ettevaatlikult , pisut hirmunultki selle uue maailma lõhnu ja värve uudistav nukk . </s> <s> Minu laps . </s> <s> Minu poeg . </s> </p>
<p> <s> Ta hoiab imikut süles nii ettevaatlikult ja kartlikult , et mööda koridori ruttav haiglaõde naeratab ja ütleb : " Julgemalt , isa , julgemalt , ega ta katki ei lähe . </s> <s> Ja ärge värsket ema liiga kauaks üksi jätke , eks ? " </s> <s> Ja ta naeratab vastu ning see naeratus on nii kerge tulema , sest just nüüd on ta maailma kõige õnnelikum inimene ... </s> </p>
<p> <s> ... ei , see ei tohi veel kaduda , see õnnis hetk , see sõnulseletamatult reaalne taaskohtumine , see kindlus ja rahu , mis aegamisi kaugeneb , et anda teed ... </s> </p>
<p> <s> ... istub pimedas toanurgas , käed tugevalt ümber põlvede põimitud ja nutab . </s> </p>
<p> <s> Ta heidab kiire pilgu Annale , kes julgustavalt , ent samal ajal murelikult , noogutab , ning istub poisi kõrvale . </s> <s> Võtab ta õlgade ümbert kinni . </s> </p>
<p> <s> Poiss rahuneb aegamisi . </s> <s> Toetab oma pisaraist märja põse isa õla vastu . </s> </p>
<p> <s> " Sina jääd ka ju kunagi vanaks , eks ju ? " </s> </p>
<p> <s> Nii täiskasvanulik on see hääl , nii valu täis ja meeleheitel , ent samas nii vapper ... </s> </p>
<p> <s> " Jah . " </s> </p>
<p> <s> " Ja sured ükskord ära ? " </s> </p>
<p> <s> Kui raske on selliseid asju rääkida . </s> <s> Kuidas küll ei tahaks seda öelda . </s> <s> Kuidas küll tahaks valetada või välja naerda , juttu mujale juhtida , pisikese lapse muret pisendada . </s> <s> Ei , ei saa , ei tohi , pole õigust . </s> <s> Sellistes asjades ei tohi valetada . </s> <s> Sellistes asjades peab olema aus , ükskõik , kui raske see ka mõlemale poleks . </s> </p>
<p> <s> " Jah , nii on see seatud . " </s> </p>
<p> <s> Valus võpatus . </s> <s> Võitlus silma tungivate pisaratega . </s> <s> Raske . </s> </p>
<p> <s> " Ja siis maetakse sind mulla alla , eks ? </s> <s> Ja sa oled päriselt surnud ja ma ei näe sind enam mitte kunagi ? " </s> </p>
<p> <s> Oh jumal , kui raske . </s> <s> Ja ei muretse see pisike , rikkumatu hing ju mitte enese pärast ... </s> </p>
<p> <s> " Kui ma saan suureks , siis teen ma sellise rohu , et mitte ükski inimene maailmas ei jää kunagi haigeks ja ei sure ära . </s> <s> Sest surma ei peaks üldse olemas olema . </s> <s> See on nii vale . </s> <s> Täiesti vale . " </s> </p>
<p> <s> " Jah ... </s> </p>
<p> <s> ... ja jälle kaob mälupilt , ent lõikavat kaotusehirmu enam ei ole , sest kohe ... </s> </p>
<p> <s> ... lapsed mängivad veepiiril . </s> <s> Noorem poiss üritab vanemat liivalossi ehitamisel aidata , ent välja kukub see nii , nagu taolistel puhkudel ikka välja kukkuma kipub ja ta on juba valmis poolnaljatamisi tahtmatult lossiseintele varingut ette valmistavat abimeest korrale kutsudes luuravat õnnetust ennetama , kui Anna õrnalt ta juukseid sasides teda suudleb ning keelusõnad surevad enne , kui jõudsid sündida . </s> </p>
<p> <s> " Ära tee . </s> <s> Lapsed näevad , " sõnab ta kulmu kortsutades , suutmata samas naeratust tagasi hoida . </s> </p>
<p> <s> " Las vaatavad , " vastab Anna ja suudleb teda veel korra . </s> <s> " On ses siis midagi halba , kui lapsed näevad , et nende isa ja ema teineteist armastavad ? " </s> </p>
<p> <s> " Ei , ses pole kindlasti midagi halba , " ütleb ta ja vastab suudlusele . </s> </p>
<p> <s> Päike kiirgab soojalt . </s> <s> Liiv õhkab kuumust . </s> <s> Vesi suisa kutsub oma mängleva jahedusega . </s> </p>
<p> <s> " Hea on , " ütleb ta end välja sirutades . </s> </p>
<p> <s> " Jah , " nõustub Anna . </s> <s> " Nii hea , et tahaks , et see päev ei lõppeks mitte kunagi . </s> <s> Tahaks , et alati oleks nii . </s> <s> Tahaks , et see ei lõppekski . " </s> </p>
<p> <s> Naine vaatab talle otsa , naeratus on nüüd kuhugi kadunud , ilme peaaegu tõsine . </s> </p>
<p> <s> " Tead , luba mulle midagi , eks ? " </s> </p>
<p> <s> " Luban , " vastab ta laisalt , mõtetega mujal olles . </s> <s> Ettevaatamatult . </s> </p>
<p> <s> " Ei , päriselt . </s> <s> Ma mõtlen seda tõsiselt . </s> <s> See on minu jaoks tähtis . " </s> </p>
<p> <s> Ta vaatab uurivalt naist . </s> <s> Tõsine , isegi pisikesed murekortsud olid kulmude vahele tekkinud . </s> <s> Sellised ohutud ja väga armsad . </s> </p>
<p> <s> " Luba , et me jääme alatiseks kokku , eks ? </s> <s> Et me ei jäta teineteist kunagi , et kumbki meist ei lahku . </s> <s> Lubad ? " </s> </p>
<p> <s> Väga tõsine pilk . </s> <s> Usaldav . </s> <s> Ootav . </s> <s> Uuriv . </s> </p>
<p> <s> " Jah , ma luban , " ütleb ta siis ja teab , et mõtleb seda tõsiselt , sest usub praegu kindlalt , kogu südamest , et mitte miski siin ilmas ei suuda neid lahutada . </s> <s> Mitte miski . </s> <s> Iial ... </s> </p>
<p> <s> ... ja veel ja veel ja veel , lugematuid kordi , nii et tahaks selle kõige sisse uppuda ja ta upubki , sest end silmini purju juua , ja ta joobki , neid imelisi mälestusi ahnelt enesesse ahmida ja ta ahmibki ja veel ja veel ja veel ... </s> </p>
<p> <s> Vladimiri äratasid nägemustest ta palgeilt lauale langevad õnnepisarad . </s> <s> Ja siis oleks kohe tahtnud karjuda , kogu jõuga nende imeliste ilmutuste külge klammerduda , et kiirelt silme eest olematusesse hajuv kaunis hetk jääks veel kasvõi viivuks , kasvõi üheks nõrgaks hingetõmbeks . </s> <s> Kõik oma veel allesjäänud eluaastad oleks ta praegu selle eest ohverdanud , sedavõrd tõeline oli olnud kogetu , sedavõrd päris . </s> </p>
<p> <s> Nii raske on tõusta , nii neetult raske ... </s> </p>
<p> <s> Vladimir ei mäletanud , kuidas ta oli vanalinna kitsasse tänavasse peitunud pisikese majakeseni jõudnud . </s> <s> Tuikudes , valjult nuuksudes ja silmist pisaraid pühkides oli ta hiliste möödakäijate hirmunud pilkude poolt saadetuna silmist pimedana edasi rühkinud , kuni kiirustamisest väsinud jalad ta ise mööda paduvihma poolt poriseks mülkaks muudetud hämaraid linnatänavaid kohale olid toonud . </s> <s> Hingeldades vajus ta viimaseid jõuriismeid kokku võttes poekese ukse vastu , mis ta külalislahkelt avanedes lahkelt sisse päästis . </s> </p>
<p> <s> Nukralt naeratav poodnik seisis , nagu oleks ta Vladimirit kogu selle aja kannatlikult oodanud , keset oma riiulitele laialipillatud varandust . </s> </p>
<p> <s> " Rääkige mulle , " ütles ta sõbralikult . </s> <s> " Lihtsalt rääkige , see aitab . " </s> </p>
<p> <s> Ja siis voolas Vladimirist takistamatu joana välja kõik see , mis hinges kapseldununa juba ammu vabanemist anunud oli . </s> <s> Ta rääkis oma armastatud naisest ja kahest südamele kallist lapsest , kes olid olnud talle kõik ja kõiges , rääkis üheskoos veedetud ajast ning uskumatust õnnest , mis näis kestvat igavesti . </s> <s> Vladimir karjus enesest välja tolle koletu päeva , mil ta oli koju jõudes politseinike ning tuletõrjujate segasummast läbi murdes eest leidnud tühjakspõlenud korteri ja põrandal lebava Anna söestunud laiba ning nähtut uskumast keeldudes , needusi röökides ja märjal põrandal libastuses tule poolt kui imekombel puutumata jäänud riidekapist leidnud kaks elutut lapsekeha , kes ka surmas vennalikult , kõige selle ilma kurja ja ebaõiglase eest teineteist kaitsta üritades üksteisest kõvasti kinni hoidsid . </s> </p>
<p> <s> Vladimir lasi enesest välja uurijate poolt ta enese meeleheitlikul nõudmisel viimaks välja öeldud karmi tõe — Annat oli enne tapmist jõhkralt vägistatud , piinatud , ent ta elas veel ilmselt , kui tundmatuks jäänudki koletised , jah , koletised , sest teisiti ei saa selliseid inimesi nimetada , korteri bensiiniga üle valasid , oli elanud veel mõnda aega , et elust tühjaks voolavana , valu ja jõuetuse poolt purustatuna põrandal lebades kuulda seinakappi lukustatud laste aegamisi vaibuvaid appikarjeid , kuni tuli ja suits viimaks kõigile kolmele halastasid ning nende eluküünlad kustutasid . </s> </p>
<p> <s> Kolm kui vastu tahtmist käest visatud mulla alla mattuvat kirstu , paljude lohutamatute lohutavad õlelepatsutused ja siis üksindus ja üksindus ja üksindus ning kui painajaudusse uppunud märkamatult teineteise järel roomavad päevad täis enesesüüdistusi , viha , valu ja viljatut eitamist . </s> <s> Oli aeg , kus ta oli üritanud hingevalu viinaga ravida , ent tulu polnud sest tõusnud , sest valu vaid süvenes ning hing mädanes aina hullemini . </s> </p>
<p> <s> Päästev tuimus tuli äkki ning ootamatult pärast seda , kui Vladimir oli mitmeid päevi kodust kordagi väljumata ning silmatäitki magamata nagu puuris vabaduse järele kõdunev metsloom masinlikult nurgast nurka sammunud , et juba ta igapäevaseks varjuks saanud hingekraapivat ahastust pisutki alla suruda , sest harjuda sellise jäleda kaaslasega ei saanud . </s> <s> Ühel hetkel murdus temas lihtsalt miski ning kadusid nii valu , ahastus kui ka enesesüüdistused , kadus kõik ning selle asemele tuli ükskõikne , päästev ja õnnis tühjus . </s> </p>
<p> <s> Kui poleks olnud tähelepanelikke naabreid , oleks see tuimus ilmselt ka Vladimiri elamise taagast vabastanud , ent naabrid olid ja mõistsid ja panid tähele ning läbi kurnatuseune hiljem häguselt vaid löökide all ragiseva uksepiida kaeblemist mäletav Vladimir turgutati haiglas üles , kuigi ta elamast väsinud südant tuli korduvalt taas tuksuma ehmatada ning tohtrid pidasid surma piiril edasi-tagasi pendeldanud mehe naasmist elavate ilma pisikeseks imeks . </s> </p>
<p> <s> Pärast haiglat tuli Vladimiril taas elama õppida ja ajapikku sai ta sellega ka hakkama . </s> <s> Tegelikult polegi inimesel igapäevaseks kulgemiseks palju vaja ning kui automaatpiloot oma ülesannetega hakkama saab , jõuavad päevad enamasti kenasti õhtusse ning hommikud ei jää saabumata . </s> <s> Loomulikult oli paremaid ja halvemaid aegu , ent kellel neid poleks . </s> <s> Kuigi , jah , viimasel ajal oli halvemaid aegu taas palju tihedamini ette tulnud . </s> </p>
<p> <s> Kui Vladimir oli pihtimuse lõpetanud , seisis ta pikalt vaikides , selg vastu seina toetatud ja vaatas oma värisevaid käsi . </s> <s> Justkui oleks kaugelt teekonnalt koju jõudnud , mõtles ta oma tundeid kaaludes . </s> <s> Elus tunne oli tagasi tulnud . </s> <s> Hea oli taas valu tunda . </s> </p>
<p> <s> " Mis see oli , " küsis ta viimaks tasakesi , peaaegu sosinal . </s> </p>
<p> <s> " Teie enese mälestused , mu sõber , " vastas poodnik . </s> </p>
<p> <s> " Jah , " nõustus Vladimir ja ei küsinud enamat . </s> </p>
<p> <s> " Aitäh , " ütles ta siis . </s> </p>
<p> <s> Vanamees raputas aeglaselt pead . </s> </p>
<p> <s> " Teil pole vaja mind tänada . </s> <s> Minult ei saanud te midagi peale ühe väärtusetu ja tühja karbi . </s> <s> Kõik , mis loeb , kõik , mis tegelikult tähendust omab , on teil alati enesega kaasas olnud . </s> <s> Uskuge mind , miski siin ilmas ei kao , ei sure täielikult , kuni on neid , kes mäletavad . </s> <s> Neid , kes mälestusi elus hoiavad ja neid kalliks peavad . </s> <s> Neid , kes pole otsustanud unustada . " </s> </p>
<p> <s> " Ent ometi ... miks ... mille eest ... " </s> <s> Käed tõmbasid rusikasse . </s> </p>
<p> <s> Vanamees astus Vladimiri poole , pani talle käe õlale . </s> </p>
<p> <s> " See on elu — vahest väga jõhker ja mõistmatu ja nii ebaõiglane , ent see on elu . </s> <s> Meie elu , soovime me seda või mitte . </s> <s> Ja isegi rasketel hetkedel ei ole meil õigust alla anda . </s> <s> Kasvõi nende nimel , keda enam ei ole . </s> <s> Ennekõike nende nimel . </s> <s> Teisiti ei tohi . </s> <s> Ei saa . </s> <s> Pole õigust alla anda , sest siis pole sa enam inimene . </s> <s> Oled rämps . </s> <s> Oled kõdu . " </s> </p>
<p> <s> " Aga kui enam ei jaksa , kui lihtsalt pole enam jõudu edasi minna ? </s> <s> Kui kõik , mis midagi loeb , on jäänud seljataha ? </s> <s> Milleks siis enam võidelda ? </s> <s> Kelle või mille nimel ? " </s> </p>
<p> <s> Poodnik ohkas ning oli ses ohkes nii palju tuttavat valu ja meeleheidet , et Vladimir tundis , kui oleksid nad sel hetkel tolle imelise inimesega üks ja üheks said sel viivul nii nende meenutused kui kaotused ja olid need kõige hingerebivamate peensusteni sarnased . </s> <s> Ja oli ses viivus nii palju äratundmist ja alles oma aega ootavat mõistmist , et praegu veel ei olnud jõudu seda tunnistada , oli adumist , et ükski inimene ei saaks ja ei tohikski kogu ses avastuses peituvat tõde ühe sõõmuga tajuda , sest liialt suur oli too silme eest läbi vilksatanud mõistmine , liialt suur ühe väikese ja väeti inimolevuse jaoks , et tilluke tõeseeme kohe tärgata suudaks . </s> </p>
<p> <s> " Vahest olen ma mõtelnud , et ehk on nad kõik kusagil alles , need inimesed , keda me kunagi armastanud , kalliks pidanud oleme , Vladimir . </s> <s> Ma ei tea seda . </s> <s> Keegi ei tea . </s> <s> Aga kui see tõepoolest nii on , ja ma tahaksin sellesse kogu südamest uskuda , siis jäävad nad tegelikult alati meiega , sellistena , nagu me neid mäletame , sellistena nagu nad olid ning meie mälestused headest aegadest , me eilsete päevade hetkedest , on sillaks , mis elavate ja siit ilmast lahkunute maailmu ühendavad . </s> <s> Pole just palju asju , millesse siin ilmas enam uskuda tasuks , kas te ei leia ? " </s> </p>
<p> <s> Vladimir vaikis . </s> <s> Käed ei värisenud enam . </s> <s> Käed polnud enam rusikas . </s> </p>
<p> <s> " Inimvõimuses pole surnuid äratada , me ei suuda olnut oma soovi järgi ümber voolida , ent ma olen oma pika elu jooksul jõudnud arusaamiseni , et kui siin ilmas on olemas kasvõi kübeke õiglust , ja seda peab olema , sest muidu oleks elu tõepoolest väljakannatamatu , siis antakse mõnedele meie hulgast , väga vähestele ja imeharva , siiski võimalus pisut olemise kulgu muuta . </s> <s> Minna oma meenutustes tagasi . </s> <s> Minna tagasi sellesse eilsesse , mida sa juba päästmatult kadunuks oled pidanud . </s> <s> Aidata . </s> <s> Toetada . </s> <s> Äratada . </s> <s> Kas te mõistate mind ? " </s> </p>
<p> <s> " Ma väga tahaks . </s> <s> Ma tõesti väga tahaks . " </s> </p>
<p> <s> " Uskuge mind , see on väga hea algus . " </s> </p>
<p> <s> Vanamees võttis Vladimiril õlgadest kinni , vaatas sügavalt silma . </s> </p>
<p> <s> " Minge nüüd koju , " Õrnalt ja hoolitsevalt , justkui lapsele . </s> <s> Julgustavalt . </s> </p>
<p> <s> Vladimir noogutas kõhklevalt , siis veel , juba julgemini , kindlamini , astus ukseni , langetas käe lingile , pöördus veelkord aeglaselt , mõtteisse vajunult ümber . </s> </p>
<p> <s> " Kui ma homme ... kas .. ? " </s> <s> Sõnad ei tulnud välja . </s> <s> Ega polnud tegelikult vajadustki . </s> </p>
<p> <s> Poodnik ei vastanud . </s> <s> Ta vaid seisis , käsi hüvastijätuks tõstetud ning oli ses hetkes sellist soojust ja headust , et Vladimir mõtles , et las siis olla , las jääda pealegi , sest just nii ja just sellisena soovis ta seda imelist inimest mäletama jääda . </s> <s> Nii ei öelnud ta enam sõnagi ja lahkus hüvasti jätmata . </s> </p>
<p> <s> Salamisi jõudu kogunud kutse sai Vladimirist lõplikult võitu mõned päevad hiljem . </s> <s> Olles vanalinnas terve pärastlõuna ringi jalutanud , oli ta viimaks sunnitud enesele tunnistama , et ei suuda leida ei end talle ilmutanud poekest ega isegi tänavat , kus see asus . </s> <s> Ja polnudki see avastus tema jaoks suur üllatus , sest toda teadmist oli ta tegelikult eneses kandnud alates hetkest , mil ta hüvastijätusõnu lausumata mõttes poodnikuga jumalaga oli jätnud . </s> </p>
<p> <s> Pigem enese rahustuseks , kui lootuses midagi ka tegelikult saavutada , tüütas ta küsimustega tänavatel ringi jalutavaid möödujaid , kes aga ta segaste päringute peale midagi asjalikku kosta ei osanud ning vaatasid imestunult järele tollele veidrale võõrale , kel juustes juba omajagu halli , suul alatine nukker naeratus ning kelle sinisilmade sügav ja rahulik pilk jättis teda kohanutele mälestusena kaasa kes teab millest võrsunud veendumuse , et nad kohtasid inimest , kes on pikalt ja raskelt teekonnalt elutarkuse poolest rikkana koju tagasi jõudnud ning saanud sel viisil teadma üht lihtsat ja olulist tõde , millega vaid väheseid meist õnnistatud on . </s> </p></div1>
    </body>
  </text>
</TEI>
</teiCorpus>
</teiCorpus>
